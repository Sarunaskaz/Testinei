Ant Udruvės ežero stataus skardžio stovėjo Baltaragio vėjinis malūnas. Nuo neatmenamų laikų
mosavo jis savo dideliais sparnais, tarytum būtų
norėjęs pasikelti ir nuskristi nuo pakriūtės.
Žemai pakalnėje tyvuliavo skaidrus Udruvės ežeras, plačiai išsišakojęs tarp aplinkinių kalnų, apaugusių pušynais, ir slėnių, užtrauktų pelkių maurais.
Baltaragio malūnas buvo ant aukščiausio kranto, ir
jo sparnai, šmėkščiodami iš tolo pro mėlynas pušų
viršūnes, sukdavosi nuo mažiausio vėjelio, kuris
padvelkdavo iš ežero.
Udruvės ežero vandenys nuolatos skalavo malūno kalno apgriuvusį šlaitą, tarytum norėdami jį
nugriauti su visu malūnu. Bet pragyveno Baltaragio tėvų tėvai, ežeras visą laiką skalavo pakrantę,
o malūnas vis stovėjo kaip stovėjęs ant pakriūtės,
jo sparnai sukosi, ir jis nuolatos ūžė. Tas jo ūžimas
susiliedavo su ežero murmėjimu į vieną svaiginantį
gaudesį, kuris užkerėdavo savo paslaptingumu.
Ar ne jis buvo užkerėjęs ir paskutinį Paudruvės
malūnininką Baltrų Baltaragį, kuris vienišas gyveno tame malūne su savo vienturte dukra Jurga.
2
Senas našlys taip mylėjo savo vienturtę, kad dieną
naktį akių nuo jos nenuleisdavo, kartais visas nušvisdamas tarsi nepaprastos laimės apšviestas, o
kartais taip nuliūsdamas ir susirūpindamas, kad
net žilų plaukų vainikas apie nuplikusią jo galvą dar
labiau išbaldavo. Ką galvodavo ir ką jausdavo senas
malūnininkas, niekas nežinojo, nebent nujautė, kad
gražuolė dukra – visas jo džiaugsmas, rūpestis ir
gyvenimas.
O dukrai maža terūpėjo, ko tėvas nušvinta ar
pražyla, į ją žiūrėdamas. Jai visas gyvenimas atrodė
kaip linksma jaunystės išdaiga, o jos kiekviename
žingsnyje juokėsi aštuoniolika nerūpestingų metų. Tai
buvo viso Paudruvės kaimo pati smagiausia mergina,
kuri savo skambiu juoku, linksmų akių gundančiais
žvilgsniais ne vieną jaunikį buvo išvedusi iš proto ir
ketino dar ne vieną išvesti. Tai buvo tikra išdykėlė,
našlio tėvo išpaikinta vienturtė, kuri iš visko juokus
krėtė ir pati pirmoji juokėsi.
Ne vienas norėjo pasivogti jos tą juoką visam
gyvenimui, bet niekas neišeidavo, nors ir kažin kaip
sugundyti stengdavosi. Linksma, nerūpestinga Jurga
iškliūdavo laisva iš visų meilės pinklių ir dar smagiau
kvatodavo. Vienas po kito važiuodavo jaunikiai su
piršliais į Baltaragio malūną, bet neįstengdavo at-
3
važiuoti. Vos tik privažiuodavo prie šakoto Udruvės
ežero, ir patys nesuprasdavo, kaip paklysdavo, nors
Baltaragio malūnas iš tolo per mylią buvo matomas.
Čia būta kažkokios neįspėjamos paslapties, kuri
net mandriausius suklaidindavo, ir niekas negalėdavo
suprasti, kas gi pagaliau pastoja piršliams kelią pas
Baltaragio dukterį. Net giedriausią pavakarę staiga
kildavo iš ežero rūkas, kuris šviesiausią dieną paversdavo tamsiausia naktimi, o patys arkliai, nežinia
ko išsigandę, pasukdavo iš tiesaus kelio į šunkelius
ir dievai žino, kur nuveždavo, ar ežero sąsmaukų
tilčiukai – o jų buvo ne vienas, bet septyni, – staiga
dingdavo, ar dar kažkas atsitikdavo, tiktai piršliai,
užuot nuvažiavę į Baltaragio malūną, atsidurdavo
visai kitoje Udruvės ežero pusėje arba dar blogiau –
čia pat prie malūno klampiose Paudruvės pelkėse,
kuriose ligi aušros kankindavosi, nerasdami kelio,
o išaušus pamatydavo, kad po plynias pakalnėje
murdosi, ir keikdamiesi grįždavo tuščiomis namo.
O nuo to laiko, kai vienas valakininko sūnus prarado Paudruvės pelkėse arklius ir pats vos galo negavo
su piršliu, gindamiesi nuo visokių šmėklų, kurios
juos kiaurą naktį visaip dovijo ir klaidino, viliodamos
į liūno eketes, o paskui, kai kitas išdidus senbernis su savo piršliu nuvažiavo nuo stataus skardžio
4
tiesiai į Udruvės ežerą, sudaužė vežimą ir nusuko
sprandą pačiam geriausiam apylinkės piršliui, kad
tas neilgai trukus net dievui atidavė savo melagio
dūšią, niekas nedrįso, net ir drąsiausieji, važiuoti
su piršliais pas Baltaragio dukterį.
Kas čia buvo, niekas tikrai nežinojo. Sklido gandai,
kad Baltaragio gražuolė dukra susidėjusi su Udruvės
ežero laumėmis, ir pats velnias ją pasidabojęs. Kiti
net spėliodavo, koks velnias: ne kuris nors kitas,
tiktai pačių Paudruvės pelkių velnias – Pinčukas,
visiems gerai žinomas ir artimiausias Baltaragio
kaimynas. Dar kiti, nenorėdami tikėti tokiomis paskalomis, tvirtino, kad čia pats tėvas Baltaragis
kaltas, nes, beprotiškai mylėdamas vienturtę savo
dukterį ir būdamas pats raganius (o kad jis turi
kažkokių reikalų su velniais ir kitomis dvasiomis,
jau seniai žmonėse sklido kalbos), taisąs visokius
burtus ir pinkles, kad jaunikiai negalėtų su piršliais
atvažiuoti ir iš jo dukters paveržti.
Kaip ten iš tikrųjų buvo, niekas nežinojo, tiktai
Jurga juokdavosi, išgirdusi tokias kalbas, o senis
Baltaragis kaip žemė tylėdavo. Jeigu jau kas prisispyręs klausdavo dėl piršlių su jaunikiais nelaimių,
tai Baltaragis tiktai pečiais patraukdavo.
5
– Turbūt per daug įkaušę buvo, kad neatvažiavo, – kartais jis atsakydavo. – Malūnas ant kalno,
iš tolo matyti, net iš antros ežero pusės. Tai kur čia
gali paklysti? Kasdien žmonės į malūną važiuoja, ir
niekas nepaklysta.
Tai buvo tiesa. Važiuok į malūną dieną ir naktį –
niekados nepaklysi, o su piršliais nė nemėgink –
būtinai nusisuksi sprandą. Kodėl taip buvo, niekas
negalėjo suprasti. Pats Baltaragis numanė, bet nieko
negalėjo padaryti. O duktė kasdien vis gražesnė
darėsi, tiktai piršlių su jaunikiais nors kartais ir
laukdavo, bet nesulaukdavo. Tada nejučiomis Jurgos
linksmosios akys kartais apsiniaukdavo, ir lūpose
sustingdavo juokas. Tai matydamas, tėvas vis dažniau
užsidarydavo malūne, kažką galvodamas ir nieko
nesugalvodamas, tiktai dar labiau pražildamas. Jis
žinojo, kas čia yra, kad piršliai negali atvažiuoti,
ir jeigu pirma pro pirštus į tai žiūrėjo ir net patenkintas buvo, tai dabar, kartais pamatęs nuliūdusią
dukterį, graužėsi iš to gailesčio ir tylėjo kaip žemė.
Tada visa burna prakalbėjo Švendubrės ubagyno
senmergė davatka Uršulė Purvinaitė, kuri ilgus metus gyveno Baltaragio malūne, ir su ja tenai keisti
dalykai atsitiko, kuriais anksčiau niekas nenorėjo
6
tikėti. Bet dabar, kai dėjosi tokie nesuprantami reiškiniai, daug kas buvo linkę patikėti net sena davatka.
7
II
Ta davatka Uršulė, tokia supintijusi ir prarūgusi
moterėlė, amžinai nepatenkinta ir pikta kaip širšė, vieną rytą auštant sugrįžusi visa dumblina iš
Paudruvės pelkių, pabėgo plūsdamasi iš Baltaragio
namų, kuriuose nuo senų laikų tarnavo, ir apsigyveno Švendubrės davatkyne, kad neatsitiktų daugiau
tokių baisių dalykų.
Apkaltino ji Baltaragį, kad jis, senas raganius,
norėjęs ją, skaistybės apžadus padariusią mergelę,
išleisti ne už to kito, tiktai už paties velnio, kuris iš
seno Paudruvės pelkėse gyveno ir Pinčuko vardu
vadinosi.
Kaip ten buvo – nesuprasi, o ir pati Uršulė ne
visą teisybę sakė, nes ir pati ne viską suprato, o
jeigu suprato, tai senmergės drovumas pasakyti
neleido. Tiktai vieną dieną, kai jai pritrūko kantrybės belstis po seno malūnininko namus (iš tikrųjų
neteko paskutinės vilties ištekėti už Baltaragio ir
pasidaryti tikra malūnininke, apie tai seniai veltui
svajojo), atsitiko nuodėmė – netyčia išsprūdo iš jos
lūpų baisus žodis, kad eitų nors ir už paties velnio,
8
kad tik nereikėtų daugiau gaišti pas Baltaragį, kurio
namuose bergždžiai nuvytusi jos jaunystė.
Tuos iš apmaudo pasakytus žodžius nugirdęs,
Baltaragis kažkodėl apsidžiaugė ir net pralinksmėjo,– kas jam retai būdavo.
– Gerai, – sako, – galiu išpiršti. Mūsų kaimynas
Pinčukas vienas be pačios pelkėse rūgsta.
Nusigandusi Uršulė persižegnojo ir Baltaragį
peržegnojo.
– Atstok, – sako. – Ar nežinai, kad apžadus esu
padariusi skaistybėje gyventi?
Tada nusijuokė Baltaragis ir linksmai tarė:
– Nieko, – sako. – Apžadai apžadais, o kai pamatysi jaunikį su piršliais, tai užmirši visus apžadus.
Supyko Uršulė ir daugiau nekalbėjo su Baltargiu, bet ir Baltaragis nepasigedo jos kalbos, tiktai
savo darė. Vaikščiojo toks paslaptingas, su klastinga
šypsena, tarytum ką apgauti rengdamasis ir jau iš
anksto dėl to džiaugdamasis.
Tos klastos neilgai teko laukti. Pirmą subatvakarį, pradėjus temti, pasigirdo piršlių skambalai.
Tie skambalai visada Uršulei nueidavo per širdį, ir
dabar ji sustojo viduryje kiemo, žiūrėdama, į kurią
sodybą piršliai pasuks. Apie save net nepagalvojo,
tiktai prisiminė visas turtingiausias ir gražiausias
9
Paudruvės nuotakas, bet žiūri – piršliai pro malūną
kaip tik pas juos suka.
– Ar nepaklydo? – apsidžiaugė Uršulė, nes buvo
amžinai užsirūstinusi ant piršlių, kad nė karto pas
ją su jaunikiu nebuvo atvažiavę.
Bet tuo metu, kai žiopsojo nustebusi Uršulė ir
džiaugėsi, kad piršliai paklydo, juodbėriai žirgai
įlėkė į kiemą, ir paauksuota karieta sustojo prie
rūtų darželio.
– Kas gi čia dabar? – net nutirpo visa Uršulė.
O iš karietos išlipo toks rimtas su žila barzda
ponas ir jaunas ponaitis su prašmatnia skrybėlaite.
Nusilenkė abudu Uršulei, ir klausia tas senasis:
– Ar ne čia bus pono Baltaragio garsusis dvaras?
– Ne pono, – sako apmirdama Uršulė, – tiktai
Baltaragio, ir ne dvaras, bet malūnas.
– Tai mums jo kaip tik ir reikia, – sako tas žilabarzdis ir dar žemiau lenkiasi. – Ar priimsite pakeleivingus svečius?
– Labai prašome, – atsakė iš malūno atsiradęs
Baltaragis. – Seniai mielų svetelių laukiame.
Nusivedė tada Baltaragis nepaprastus svečius į
seklyčią, o Uršulė kamaroje pasislėpė, baisiai nerimaudama. Argi čia būtų pagaliau jos atvažiavęs
karalaitis?
10
O tuo tarpu žilabarzdis piršlys, vos įžengęs į seklyčią, dargi neprisėdęs, stačias prie durų pradėjo
savo oraciją:
– Važiavau paežerėmis, pro pelkes, radau antinėlį, – sako. – Antinėlis krykščia, nerimauja, ieško
raibos antelės… Ar kartais jos čia nesurasime?
– O kaipgi, – atsakė Baltaragis ir atsivedė Uršulę
iš kamaros. – Ar ne šitos ieškote?
– Kaip tik tos pačios, – atsakė patenkintas piršlys,
o jaunikis iš to džiaugsmo kaip antinas sukrykštė,
sukdamas aplinkui ratą.
Tada Uršulė nukaito kaip aguona ir žodžio pratarti negali. Žvilgtelėjo akių kampeliu – jaunikis
gražus neapsakomai. Suspurdėjo širdis, o pati vos
bepastovinti ant kojų, akyse kažkokie raibuliai.
Pasodino jaunuosius už stalo, ant kurio tuojau
bonka atsirado, žalia rūta užkišta. O kaip ten toliau seklyčioje buvo, Uršulė net pati tikrai nieko
neatsimenanti, tarsi kvaitulys koks būtų užėjęs ar
galvos būtų visai netekusi. Dabar ji gerai suprantanti, kad tai buvęs seno raganiaus Baltaragio ir jo
bičiulio Paudruvės pelkių velnio Pinčuko padarytas
sąmokslas jos skaistybei pražudyti.
O tada Uršulė nieko nesuprato, lyg apkvaišusi
buvo, ir tiktai atsimena, kaip saldų midų su piršliu
11
ilgabarzdžiu (iš kur toks ir atsirado?) gėrė, ir širdis
alpo nuo meilių jaunikio žodžių. Tokia laiminga buvo,
kaip dar niekada savo gyvenime (tikrai, užkerėta
buvo!), ir net nežino, kaip ilgai viskas truko. Tiktai
vėliau prisiminė lyg pro sapną, kaip nuo laimės apsvaigusi išėjo iš seklyčios, kaip vedė ją už rankos
piršlys žilabarzdis, o už kitos jaunikaitis, jau toks
gražus, toks meilus, kad nei sapne nesusapnuotum.
Iš paskos lydėjo tas besarmatis Baltaragis – tolimas giminė, bet už priešininką blogesnis! – kažko
patenkintas ir klastingai šypsodamas, bet Uršulei
jis tarsi buvęs nebuvęs. Tiktai išeidama pamatė,
kaip kažkokius raštus jaunikis jam atidavė, o tas
apsidžiaugęs įsikišo juos į užantį. Turbūt tada ir
pardavė jos skaistybę, o ji, vargšė, nieko nesuprato.
Taip apstulbusią Uršulę pasodino į auksinę karietą, šalia jos iš dešinės pusės atsisėdo piršlys žilabarzdis, o iš kairės – jaunikis kaip diemedėlis.
Nenustovi prie gonkų juodbėriai žirgai, ausimis
karpo ir akimis žaibus svaido. Piršlys ir sako:
– Važiuosime užsakų!
– Laimingai! – palinkėjo Baltaragis.
Juodbėriai žirgai kaip slibinai pašoko iš vietos,
sudundėjo žemė, ir karieta nulėkė kaip viesulo pa-
12
gauta. Nusigando ir apsidžiaugė Uršulė, nespėjo nė
mergautinių ašarų išverkti. Taip staiga viskas įvyko.
Tiktai visa Uršulės laimė, kad iš tos baimės spėjo persižegnoti. Tada sužaibavo dangus kryžiumi,
ir viskas staiga dingo. Nei karietos, nei piršlio su
jaunikiu neliko, lyg niekada nebuvę, o nusigandusi
Uršulė žiūri, kad ji Pinčuko liekno viduryje iš geldos
išvirtusi ir ligi pažastų į maurus įsmukusi. O dar
kažkas baisiai traukia ją už kojų, visai nugramzdinti
norėdamas.
Tada suprato Uršulė, už ko norėjo Baltaragis ją
išleisti, ir pradėjo šauktis visų šventųjų užtarimo,
o labiausiai skaisčiausios Švendubrės Mergelės,
kuriai buvo padariusi apžadus, ir kuri globojo nekaltas mergeles ir saugojo jų skaistybę. Bet Švendubrė buvusi per toli, o gal todėl, kad buvo tamsi,
audringa naktis, į Uršulės šauksmą atsiliepė tiktai
pragariškas kvatojimas, ir ji savo akimis pamatė
Paudruvės liūno velnią Pinčuką.
– Šauk nešauk, – sako jis, staiga kaip šmėkla atsiradęs, – nieko iš to nebus. Tu man seniai esi pažadėta ir mano būsi.
Pinčukas norėjo savo sužadėtinę meiliai apkabinti
ir pabučiuoti, bet Uršulė jį piktai atstūmė.
13
– Kaip tavo? – ne juokais supyko. – Kas tau galėjo
mane pažadėti?
– Kas pažadėjo, tas žodį ištesėjo, o tu nesistumdyk! – atsakė Pinčukas ir, lyg kibindamas ar paerzindamas, įžūliai trūktelėjo Uršulę už šimtakvoldžio
sijono.
Tai buvo Pinčuko nedovanotinas įžūlumas, už ką
jis teisingai buvo nubaustas. Pasipiktinusi Uršulė
staiga apsisuko, tvieskė tokį antausį, kad Pinčukas
suklupo, sijonas už ragų užsikabino ir užsimovė ant
galvos. Nusigandęs Pinčukas norėjo kuo greičiau
ištrūkti iš po šimtakvoldžio sijono, bet kaip tyčia
skubėdamas dar labiau įsipainiojo klostėse ir sugriuvo po Uršulės kojomis.
Tai Uršulė, nieko nelaukdama, nors ir likusi be
viršutinio šimtakvoldžio sijono (laimė, devynis buvo
užsisegusi), tiktai baisiai įtūžusi, užkūrė tokią pirtį
Pinčukui, kad tas unkštė ir prunkštė, bet negalėjo iš
po sijono ištrūkti. Galbūt Uršulė būtų visai užniurkiusi Pinčuką, bet tas, neturėdamas kur dėtis, praplėšė
sijono klostes ir smuko į liūno dugną, traukdamas
paskui ir Uršulę.
Pagaliau Uršulė, grimzdama į liekną, kaire ranka
nusitvėrė už kadugio krūmo, o dešine ištraukė iš
maurų visą dumbliną Pinčuką. Norėjo dar kartą jį
14
pričiupti, bet tas ištrūko ir lakstė aplinkui cypdamas ir unkšdamas, bet vis dar neatstodamas. Tada
Uršulė paskutinėmis jėgomis išsikapstė iš liekno,
nusiėmė nuo kaklo rožančių su škaplieriais ir pradėjo jais šveisti Pinčuką kur pakliūva: per akis, per
ragus, per šonus ir per pakinklius. Tas raitėsi kaip
ant žarijų, lakstė po liekną kaip akis išdegęs, bet
įsismaginusi Uršulė nė per žingsnį neatstojo. Vaikėsi
klupdama po pelkes, šventino rožančiumi ir visaip
garbino, kad vargšas velniukas pagaliau neišturėjo,
nusikeikė ir tarė:
– Trauk tave devynios, tokią raganą! Nenoriu aš
tavęs daugiau. Tiktai atstok tu nuo manęs!
– Aš tau atstosiu! – pasipiktino Uršulė ir griebė
Pinčuką už ragų.
Uršulė norėjo dar kartą užmesti jam ant galvos
šimtakvoldį sudraskytą sijoną, užnerti ant kaklo
rožančių ir nusivesti pas Baltaragį, kad pamatytų
tas begėdis, kokį jaunikį jai norėjęs išpiršti. Bet
čia kaime gaidžiai pragydo, Pinčukas pasimuistė
ir dingo kaip nebuvęs. Uršulės delne pasiliko tiktai
kažkokia žievė lyg nuo kadugio šaknies, o sijonas,
užsikabinęs už krūmo, ten ir liko. Ką su juo veiksi, velnio suterštu ir sudraskytu? Numetė ir žievę
nusispjovusi.
15
Paskui Uršulė dar ligi aušros klampojo po Paudruvės pelkes, baisiai širsdama ir negalėdama išsikapstyti. Tiktai prašvitus, įsiutusi kaip ragana ir
visa purvina, ligi kelių pasikaišiusi likusius sijonus,
sugrįžo į Baltaragio malūną.
Baltaragio laimė, kad laiku išgirdo pardūkstančią iš pelkių davatką (būtų gal neišgirdęs, jeigu ne
anksčiau parbėgusio Pinčuko išgąstis), spėjo pasislėpti malūne ir duris iš vidaus užsiremti. Būtų jam
kliuvę ne mažiau kaip Pinčukui, o gal ir daugiau – už
nuvytusią jaunystę ir bjaurų pasityčiojimą.
Sugrįžusi Uršulė, negalėdama į malūną įsiveržti
ir savo apmaudo ant neprieteliaus galvos nugiežti,
pasiautėjo tiktai po kiemą su visais prakeiksmais,
o paskui, lyg atsipeikėjusi, nubėgo į trobą, susirišo
savo drabužius į pundelį ir tekina pasileido bėgti į
pakalnę Švendubrės linkui. Bėgo, vis dar atsigrįždama ir kairiosios rankos supintijusia kumštimi
grasindama malūno pusėn, o tokia pat dešiniąja
žegnojo ir plūdosi visų keiksmų keiksmais.
– Visai pasiuto davatka, – galvojo Baltaragis, žiūrėdamas pro malūno viršutinį langelį į tolstančią
Uršulę. – Matyt, nė velnias neįstengia jos pagriebti.
16
III
Po to nelemto atsitikimo Uršulė, nubėgusi į Švendubrę, paskleidė apie Baltaragį būtų nebūtų gandų,
kuriais tačiau niekas nenorėjo tikėti. Per daug jau
keisti jie buvo.
Tiktai vienas Švendubrės klebonas Bonifacas Bobinas gal būtų rimtai išklausęs Uršulės pasakojimą,
nes visą laiką rengėsi pradėti žūtbūtinę kovą su
burtais ir prietarais (teko jam tokia pabalių, miškų
ir ežerų parapija, velniavos apsėsta), bet vis neprisirengė, pagaliau paseno ir pats kaip boba įtikėjo
jų neįveikiama galybe. Taigi tiktai jis vienas galėjo
priderančiai išklausyti Uršulę ir tinkamai įvertinti jos
nutikimą, bet ir jis, tikra nelaimė, pereitą naktį buvo
prasikortavęs su apylinkės nusususiais šlėktomis,
tai visai neturėjo ūpo, be to, ir miego labai norėjo.
Buvo ankstyvas pavasario rytas, kai Uršulė tiesiai iš Baltaragio malūno atbėgo į kleboniją su ta
baisia žinia. Pro murziną langelį skverbėsi saulės
spindulys, aplinkui zirzė musės, o voras kampe tinklą
spendė. Ant stalo mėtėsi išblaškytos kortos, o krėsle
klebonas knarkė, kad net langai tirtėjo.
17
– Tegul bus pagarbintas… – tarė Uršulė, pravėrusi
duris, bet jai atsiliepė tiktai klebono knarkimas.
Krūptelėjusi Uršulė norėjo sprukti atgal, bet staiga
susigriebė (kur ji, vargšė, dėsis tokioje nelaimėje?),
pasidėjo ryšulėlį prie durų ir prislinko arčiau. Klebonas knarkė išsižiojęs, o musės zujo aplink burną,
lyg norėdamos įskristi į gargaliuojančią gerklę ir
bijodamos ten prasmegti. Uršulė mostelėjo ranka,
baidydama muses, o klebonas nustojo knarkęs ir
apsidairė mirksėdamas.
Apsidžiaugusi Uršulė pabučiavo klebonui ranką
ir pradėjo pasakoti apie viso savo amžiaus skriaudas
ir keistą nutikimą Baltaragio malūne.
– Girdėjau apie tą Baltaragio malūną, – nusižiovavo
klebonas ir pertraukė Uršulės pasakojimą. – Matyt,
velnio veislė suka ten lizdą.
– Tikriausiai, – patvirtino Uršulė.
– Ar ne todėl jis tave ir norėjo išleisti? – pažiūrėjo
apsiblausęs klebonas į Uršulę ir liūdnai palingavo
galva. – Matyt, susigiminiuoti norėjo.
– O kaipgi, – nudžiugo Uršulė ir išvertė akis kaip
kukulius. – Ne kitaip čia ir buvo.
Staiga Uršulei viskas paaiškėjo lyg ant delno, ir
ji užsimojo vėl iš eilės klebonui apsakyti, bet žiūri –
18
tas knabtelėjo nosim ir užmigo. Žioptelėjo Uršulė
ir sustojo, o klebonas vėl ėmė knarkti.
Gerą pusvalandį prastovėjo Uršulė prie knarkiančio klebono, nežinodama, ką daryti. Baisiai liežuvį
jai niežėjo viską iki galo išpasakoti, tik bijojo kleboną
žadinti. Pagaliau knarkdamas klebonas iš to miego
saldumo vos liežuvio neprarijo, o Uršulei pasirodė,
lyg kažką dar pasakyti norėtų. Ji greitai pasilenkė
ir pabučiavo jam ranką.
– Ką sakai, klebonėli? – paklausė.
Klebonas vėl atmerkė akis ir, pamatęs pasilenkusią prie jo moterėlę, pagalvojo, kad iš davatkyno bus
kuri atėjusi jo trukdyti, tad rūsčiai susiraukė ir tarė:
– Ko čia atėjai? Eik sau į davatkyną ir smirsk.
Uršulė visai sumišo ir nežinojo, ką sakyti. Tai
pasiėmė savo ryšulėlį ir buvo beeinanti pro duris,
bet klebonas, lyg kažką prisiminęs, ją sustabdė.
– Pala, ar ne apie Baltaragį tu man norėjai kažką
pasakyti?
– O kaipgi, klebonėli, – apsidžiaugė Uršulė ir sustojo prie durų. – Apie tą patį velnių raganių.
– Na, ir ką gi papasakosi? – susidomėjo klebonas.
– Ogi štai ką! – Uršulė pasidėjo ryšulėlį prie durų,
priėjo prie klebono, pabučiavo abidvi rankas ir pra-
19
dėjo iš naujo savo istoriją. Klebonas klausė, klausė,
ir vėl jam užėjo miegas.
– Gerai, – sako jis. – Žinau. Gali sau eiti. O aš
pagalvosiu, ką čia reiks daryti.
– Bet kur aš eisiu, klebonėli? – nusiminė Uršulė.
– Kaip tai kur? – nesuprato klebonas. – Nagi namo.
– Negaliu aš grįžti pas tą raganių.
– Ak šitaip! – suprato klebonas. – Na, tai sakiau,
eik į davatkyną.
Uršulė padėkojo ir išėjo, o klebonas ir vėl užmigo, visai užmiršdamas ne tik keistą atsitikimą jo
parapijoje, bet ir pačią Uršulę, to atsitikimo dalyvę.
O Uršulė nuo to laiko apsigyveno davatkyne tarp
piktų kaip širšės rudenį davatkų ir neturėjo nei laiko, nei progos apie save klebonui priminti. Teko
visą laiką kovoti visomis keturiomis. Mat Uršulė,
nors ir nepėsčia buvo, bet ir ten raitų atsirado, taigi
buvo su kuo susiremti. Tik Uršulė būtų buvusi ne
Uršulė, jeigu nebūtų laimėjusi. Po kurio laiko nuėjo
davatkos pas kleboną skųstis velnio nuotaka (taip
vargšę Uršulę čia neteisingai praminė, bet ta pravardė taip jai ir prilipo ligi grabo lentos), per kurią
nebėra gyvenimo davatkyne.
– Kokia velnio nuotaka? – nesuprato klebonas.
20
– Ogi ta, kurią Baltaragis leido už velnio ir neišleido.
Klebonas buvo visiškai užmiršęs tą nepaprastą
įvykį jo parapijoje, apie kurį jam, tada užsimiegojusiam, Uršulė negalėjo visko ligi galo išaiškinti.
Dabar tai padarė kitos davatkos. Bet jos ėmė iš
dešimtų lūpų ir viską supainiojo.
– Gerai, – pasakė klebonas davatkoms. – Ištirsiu
tą reikalą.
Bet prižadėjo ir užmiršo. Ar maža klebonui rūpesčių?
Tiktai kartą, pastebėjęs per daug jau uoliai keliaklupsčiaujančią davatką ir negalėdamas atsiminti,
kur ją matęs, sustabdė ir paklausė:
– Pala, ko aš čia norėjau tavęs paklausti?
Staiga užklupta, Uršulė pagalvojo, ar ne davatkos
bus ją įskundusios, bet susigriebė ir atsakė:
– Ar ne apie Baltaragį, klebonėli?
– Taigi, taigi, apie Baltaragį, – atsiminė klebonas. – Kaip jis ten dabar?
– Nežinau, klebonėli, – atsakė Uršulė ir dievobaimingai akis nuleido, nes buvo jau gerai pramokusi
davatkystės dorybių.
– Tai reikia sužinoti, – pasakė klebonas ir nuėjo
nepatenkintas, kam jis tą davatką užkalbino.
21
Tas klebono užsiminimas pasodino Uršulę kaip
ant balno. Davatkyno barniai ir rietenos jau seniai
buvo jai nusibodusios (dabar davatkos drebėdavo,
kai ji net neprasižiojusi, tiktai akimis sužaibuodavo),
o bažnyčios visus kampus jau keliasdešimt kartų
buvo keliaklupsčiais apėjusi. Reikėjo ko nors prasimanyti, o čia sena žaizda atgijo. Pradėjo rinkti apie
Baltaragį visokius gandus ir paskalas, klausinėti
žmonių, bet ilgai nieko naujo negalėjo sužinoti nei
apie Baltaragį, nei apie jo malūną. Kartais žmonės
tiktai pasijuokdavo iš jos: bene Pinčuko pasiilgusi ir
žadanti sugrįžti? Uršulė tik peržegnodavo ir išplūsdavo už tokį atsakymą, o paskui vieną kartą ėmė
ir išgirdo, kad Baltaragio malūnas sukasi be vėjo.
– Čia tau jau tikrai kažkokie nauji burtai, – iš
karto suprato Uršulė ir ėmėsi veikti.
Pirmą tylią dieną, kai nebuvo jokio vėjelio, tuojau
po rytinių pamaldų, Uršulė išbėgo pasitikrinti, ar
iš tikrųjų taip yra, kaip žmonės kalba.
Netoli teko bėgti. Nuo pirmo kalnelio jau iš tolo
pamatė, kaip Baltaragio malūnas mosuoja sparnais,
nors buvo visiškai tylu, ir medžių nė lapas nešlamėjo. Neliko jokių abejonių. Tai parbėgo uždususi
ir tiesiai pas kleboną.
22
– Klebonėli, – įpuolusi sako, – Baltaragio malūnas
sukasi.
– Tai kas, kad sukasi? – nesuprato klebonas.
– Betgi be vėjo, klebonėli, – paaiškino Uršulė.
– Kaip tai be vėjo? – nustebo klebonas.
– Nagi taip, be vėjo ir sukasi, – norėjo parodyti
Uršulė, kaip malūnas sukasi, bet tiktai dulkes sijonu
sukėlė. – Vėl naujus burtus tas raganius prasimanė.
– Reiks ištirti, – sutiko klebonas. – Jei ką naujo
sužinosi, pasakyk man.
Bet Uršulė, nors iš kailio nėrėsi, nieko naujo negalėjo sužinoti. Malūnas tiktai sukasi be vėjo, ir
tiek. Kas jį ten supaisys. Tai ir klebonas, nors ir
norėjo viską ištirti kaip reikia, neturėjo ką daryti.
Be to, čia bažnyčia ir ūkis, čia kortos, čia šis, čia
tas, ir užsimiršo klebonas, kad toks nepaprastas
malūnininkas gyvena jo parapijoje.
Tiktai paskui, kai pas Baltaragio dukterį pradėjo
važiuoti piršliai ir niekaip negalėdavo atvažiuoti, Uršulė, nors ir sparti buvo moterėlė, nespėdavo rinkti
gandų ir su jais bėgioti pas kleboną. Klebonas iš
pradžių klausėsi, stebėjosi, žadėjo ištirti ir pagalvoti,
o paskui staiga nei iš šio, nei iš to supyko, treptelėjo
koja, kad net grindys sudrebėjo, ir prabilo:
23
– Atstok tu nuo manęs su savo Baltaragiu! Nieko
daugiau aš apie jį nenoriu girdėti.
Nusiminusi Uršulė antrą kartą išėjo iš klebonijos
ir nebežinojo, ką daryti. O gandai apie Baltaragio
malūną vis labiau ir plačiau sklido. Tikras pasaulio
galas artėjo, bet ką čia viena Uršulė galėjo padaryti?
24
IV
Uršulė gerai žinojo, kad čia Baltaragio ir jo bičiulio
Pinčuko klastingi darbai, tiktai negalėjo suprasti,
kam tie nauji burtai. Pagaliau suprato ir pati sau
per kaktą delnu sudavė:
– Kokia aš kvaila, nors ir sena davatka. Ne be
reikalo ir klebonas ant manęs supyko. Juk tai ne
kas kita, kaip tas prakeiktas Baltaragis, nepriveikęs
manęs išleisti už Pinčuko, jam savo dukterį prižadėjo,
o tas suka jam malūną be vėjo. Kitaip ir būti negali.
Mane išgelbėjo skaisčiausi apžadai, o ji, vargšelė,
pasmerkta amžinai pražūti. Ir kaip aš to nesupratau
iš karto?
Stebėjosi Uršulė savimi ir kitiems skelbė Baltaragio su Pinčuku burtų užmačias ir piktus darbus.
Tiktai pati nežinojo ir kitiems buvo neaišku, ar džiaugiasi tuo Uršulė, ar piktinasi. Toks džiaugsmas ir
pasipiktinimas iš karto buvo ją pagavęs, kai įspėjo
tariamą Baltaragio ir Pinčuko sąmokslą.
O Jurgos Uršulė iš pat mažens nekentė. Visą
senmergės tulžį ant jos išliedavo, kai nematydavo
Baltaragis.
25
Todėl ir senas našlys nebūtų jai likęs skolingas,
jeigu net už paties velnio būtų ją išleidęs. Gerai
žinojo Uršulė, kodėl jos Baltaragis nekentė ir taip
negražiai iš savo namų išgyvendino.
Tai dabar Uršulė net apsidžiaugė, kai sužinojo,
kad jos nemėgiama podukra (taip Uršulė kartais
vadindavo Jurgą) turi pražūti.
– Taip jai ir reikia, – ne kartą pati sau pasakydavo
ir gailėdavosi, kad taip plačiai paskleidusi paslaptį. –
Velnias motiną pripiršo, velnias ir dukterį pagriebs.
Bet pagaliau pradėjo Uršulę sąžinė graužti. Norėjo
klebonui savo mirštamą neapykantą prisipažinti,
bet tas ir iš tolo jos neprisileisdavo. Taip vargšui
Bobinui įkyrėjo Uršulės Baltaragis, dėl kurio jis,
nors ir nemažai snūduriavo, bet nieko nesugalvojo,
ir tarė: tegu prasmenga jis su ta Uršule, tiktai jam
galvos nekvaršina.
O pabudusi Uršulės sąžinė nedavė jai ramybės.
Visas gyvenimas pasirodė jai esąs baisi nuodėmė
(juk nekentė Jurgos tiktai todėl, kad per jos motiną
negalėjo ištekėti už Baltaragio), ir ji pasiryžo kilniu
darbu išpirkti savo mirštamą nuodėmę. Neblogos
širdies moterėlės vis dėlto būta tos Uršulės.
Taip pasiryžusi pirmą sekmadienį atsistojo Uršulė
bobinčiuje prie durų ir, kai ėjo iš bažnyčios Jurga
26
(tikra begėdė, dar neišėjusi iš bažnyčios, jau svaidė
į bernus žvilgsnius ir šaipėsi), timptelėjo ją už sijono
ir pakuždėjo:
– Dukrele, turiu su tavim pasikalbėti.
Jurga su pašaipa grįžtelėjo pro pečius į Uršulę
ir garsiai tarė:
– O ką aš su tavim, tetule, kalbėsiu? Pinčukas
laukia tavo meilių žodžių ir nesulaukia, o aš ir be
jų apsieisiu.
Supyko Uršulė, išgirdusi tokius atšiaurius žodžius,
bet ir vėl atsileido, prisiminusi savo mirštamą nuodėmę. Prievarta nusitempė Jurgą į nuošalią vietą
prie varpinės ir išdėstė jai visas baisybes, kokios
ją ištiks, jeigu nepaklausysianti. Jurga iš pradžių
klausėsi nekantraudama, o paskui, springdama juoku, rimtai tarė:
– Tai ką aš, tetule, turiu daryti, kad nepražūčiau?
Nušvito tada visos raukšlelės Uršulės veide vien
tik pagalvojus, kad jau išpirkusi savo didžiąją nuodėmę ir Jurgą išgelbėjusi.
– Daryk, mergele, skaistybės apžadus, – pasakė
nudžiugusi Uršulė. – Susižieduok su Juozapu skaisčiausiu, tiktai tada galėsi būti išgelbėta.
– Ir įstok į davatkyną, – pridėjo Jurga, sprogdama
nuo vos sulaikomo juoko.
27
– Gali ir į davatkyną, – rimtai pritarė Uršulė, o
Jurga neišlaikė ir nusikvatojo.
– Negaliu, tetule, – atsakė. – Man bernai taip
patinka, kad net širdis suvirpa, kai gražų berną
pamatau. Neišturėsiu nė vienos dienos davatkyne.
Daryk ką nori, tetule, tiktai ne davatkynas.
Atsiduso tada Uršulė, mato – nieko neišeis, bet vis
dėlto paskutinės vilties dar neprarado ir pagraudeno:
– Gailėsies, dukrele, tiktai bus per vėlu. Tėvas
išleis tave už Pinčuko, tada amžinai pražūsi.
Jurga tarsi nusigando, tarsi suprato, nustojo kvatojusi, surimtėjo, tiktai velniukai akyse lakstė.
– Ar gali taip būti, tetule? – paklausė.
– Juk mane norėjo už jo išleisti, pati žinai! – Uršulė liūdnai pamaksėjo galva kaip nuvarytas arklys.
– Ar tu matei tą Pinčuką? – vėl rimtai paklausė
Jurga.
– O kaipgi. Vienoje karietoje užsakų važiavau, –
rimtai atsakė Uršulė.
– Ir nenuvažiavai?
– Nenuvažiavau, – atsiduso Uršulė. – Skaistybės
apžadai išgelbėjo.
– Dabar tai suprantu, tetule, – visiškai rimtai
pritarė Jurga, – kas vakarais Paudruvės pelkėse
dūsauja, kad net graudu darosi. Tai jis, vargšas, vis
28
tavęs laukia ir nesulaukia. Pasigailėtum, tetule, ir
eitum kartą už jo nesiožiavusi. Juk taip ar kitaip, o
jo sužadėtinė esi.
– Ką tu kalbi, dukrele? – nesuprato Uršulė, rimtai
su ja kalba ar į akis juokiasi.
– Tokius pat niekus, kaip ir tu, – atsakė Jurga ir
nuėjo kvatodama.
Atsiduso Uršulė, norėjo dar pagraudenti, bet tiktai su piktu priekaištu akyse palydėjo Jurgą, nieko
daugiau nepasakiusi, nors ir baisiai niežėjo liežuvį.
– Pražuvo amžinai, – paskui su apmaudu tarė pati
sau ir išsitraukė rožančių, kad nusiramintų.
Nuėjo į bažnyčią, vartydama rožančių ir galvodama jau ne apie Jurgą, bet apie tai, ar išpirko savo
mirštamą nuodėmę, ar neišpirko. Pagaliau nusiramino, kad su kaupu išlygino viso savo gyvenimo
nuodėmingą neapykantą (kuo ji kalta, jei ta vėjavaikė nepaklausė?), ir pradėjo kalbėti atgailos rožančių. Bet, ir atgailą darydama, buvo sutrukdyta,
nes smagus Jurgos juokas atskrido nuo šventoriaus
net į bažnyčią. Tai Jurga tyčiojosi iš senos davatkos
ir erzino jaunikius.
– Štai kur tikra velnio nuotaka, o ne aš! – graudžiai pagalvojo Uršulė, kalbėdama rožančių ir visai
užmiršdama, kad daro naują nuodėmę.
29
V
O tuo metu už septynių mylių nuo Paudruvės
krašto, Daugnorų kaime, gyveno Jurgis Girdvainis,
šaunus ir išdidus jaunikis, kuris niekaip negalėjo sau
mergos susirasti, nors buvo apvažiavęs su piršliu, to
paties kaimo skerdžiumi Anupru Visgirda, septynias
mylias aplinkui geriausiais savo obuolmušiais žirgais.
Tuos stoninius obuolmušius žirgus paliko jam
mirdamas tėvas ir įsakė juos saugoti kaip savo akį,
tardamas – kol eržilai obuoliuoti bus, tol ir jo gyvenimas bus kaip obuolys. Sūnus šventai saugojo tėvo
prisakymą, nes tie obuolmušiai žirgai buvo visas jo
mandrumas ir pasididžiavimas. Tiktai Girdvainis
jaunas buvo ir jokio saiko neturėjo. Per tuos obuolmušius visą ūkį apleido, kurį tėvas paliko pilną kaip
aruodą, bet užtat, kai išvažiuodavo su obuolmušiais,
tai kaip su paukščiais – lygus kelias ar pabiuręs –
nulėkdavo.
Pradėjo Girdvainis su savo obuolmušiais važinėti,
ieškodamas merginos, kuri nesibijotų visą gyvenimą
važinėti tokiais, kaip viesulai, arkliais. Pravažinėjo
visą rudenį pas aplinkines merginas nuotakas ir net
už septynių mylių, bet tokios nesurado. O kaltas čia
30
buvo paties Girdvainio pernelyg didelis išdidumas
ir tas mandrumas neapsakomas.
Kinkydavo Girdvainis savo obuolmušius, kurie
vietoje nenustygdavo, ne į karietą, gražiai dažytą,
bet į apskretusį mėšlavežimį, už piršlį pasiimdavo
ne liežuvingą ūkininką, bet nuskurdusį kaimo skerdžių Anuprą Visgirdą, kuris viena akimi neprimatė
ir viena ausimi neprigirdėjo, o pats apsivilkdavo ne
išeiginiais drabužiais, bet išverstais kailiniais, kad
svetima merga neprikibtų, persijuosdavo pančiu,
kad nesužavėtų, įsistodavo į klumpes ir, įsimetęs
Anuprą į vežimą, Dieve padėk nurūkdavo dvejetu
savo obuolmušių kaip su paukščiais, vieškeliu ar
šunkeliu, žiūrint kur merga į akį kritusi buvo. Paskui jaunikį su piršliu tik dulkių stulpai, jei vasarą,
palikdavo ant kelio, o jei rudenį, tai net padanges
aptaškydavo.
Taip išvažinėjo Girdvainis visą kraštą bemerginėdamas, bet savo mergos nesurado, nes visos merginos
nuotakos pradėjo viena kitą tokiu mandru jaunikiu
gąsdinti ir juoktis. Tiktai vienas Girdvainis nieko
nepaisė, savo darė ir kalbėjo:
– Su tokiais arkliais nors ir pasaulio krašte, o
savo mergą atrasiu.
31
Bet, deja, vis nesurasdavo tokios merginos, kuri
susigundytų tokiais arkliais ir tokiu jaunikiu. O uošvių ir gundyti nereikėjo, nes jiems atrodė, kad visas
Girdvainio gyvenimas kaip ta statinė be šulų, kuri
niekada nebus pilna.
Kaip iš tikrųjų su tais šulais buvo, nežinia. Jeigu
jau trūko, tai visų tų šulų, kuriais rimti ūkininkai
ramsto savo gyvenimą, o Girdvainis ne tik neramstė,
bet su tais savo obuolmušiais tarsi ištaršyti norėjo
į visus keturis vėjus. Todėl jam ir tokios merginos
prireikė, su kuria galėtų lėkti kaip paukščiai, žemės
nesiekdami.
Bet kur tokią rasi? Visos buvo gerų ūkininkų rimtos dukterys. Tad nugirdęs, kad Paudruvės krašte
yra Baltaragio malūnininko nepaprasta duktė, pas
kurią niekas su piršliais negalįs atvažiuoti, pirmą
sekmadienį atvažiavo su savo obuolmušiais į Švendubrę pasidairyti ir pasiklausyti, kokia ta merga,
ir kas ten yra.
Švendubrės merginos nuotakos ir bernai jaunikiai tuojau pažino Girdvainį iš jo obuolmušių žirgų,
kurie žvengdami sustojo prie šventoriaus. Merginos
nuotakos spruko prunkšdamos į šalis, kad neužkalbintų keistas jaunikis ir dėl to kalbų nekiltų. Bernai
apstojo Girdvainio obuolmušius ir negalėjo atsigėrėti.
32
– Tai bent žirgeliai! – ne vienas su pavydu garsiai
pasakė, o pats sau pagalvojo: – Su tokiais galima ir
pas Baltaragio dukterį nuvažiuoti, nors ten ir kažin
kokie užkerėjimai būtų.
Tuojau išgirdo apie nepaprastą jaunikį, atvažiavusį
į Švendubrę, ir Jurga, kai išsiskyrė su Uršule prie
varpinės ir nuėjo kvatodama. Viena kita mergina,
sprukdamos nuo šventoriaus, prunkštelėjo Jurgai:
– Tavasis atvažiavo!
– Koks? – nesuprato Jurga.
– Nagi tas – su obuolmušiais žirgais, su išverstais
kailiniais.
– O gal ir manasis? Ką tu žinai? – pyktelėjo Jurga,
kad merginos drįsta iš jos juoktis. – Kur jis?
– Nagi anava, ar nematai, stovi, – pirštu parodė
į stovintį prie šventoriaus ąžuolo Girdvainį ir besidairantį po minią.
Jurga tiesiai ir nuėjo prie Girdvainio. Daug buvo
girdėjusi apie jo obuolmušius žirgus, mėlšavežimį,
išverstus kailinius ir kurčią piršlį, su kuriuo važinėjo, merginas gąsdindamas. Dabar Jurga pastojo
Girdvainiui kelią, kai tas, kaip tik jos ieškodamas,
norėjo pereiti per šventorių.
– Pas visas merginas važinėji, – pasakė, tiesiai
į akis žiūrėdama, – o pas mane neužsuki. Negi aš
33
tau per prasta mergina, o gal paskalų bijaisi, kad
pas mane kelias užkerėtas?
Girdvainis iš karto pažino, kad čia ta, kurios ieško,
nes tokios gražios ir drąsios merginos jis dar nebuvo
matęs. O tokios jam kaip tik ir reikėjo.
– Nepaprasta tu mergina, – atsakė tiesiai Girdvainis, – ir paskalų nesibijau. Galiu su savo obuolmušiais
išsklaidyti visus užkerėjimus nuo tavo kelio.
– Tai išsklaidyk, – atsakė Jurga, ir jos akys šyptelėjo. – Jei išsklaidysi, gal ir eisiu už tavęs.
– Eisi – neisi, – atgavo Girdvainis išdidumą, – o
pirmą šeštadienį atvažiuosiu su savo piršliu Anupru.
Tuo metu, pamatę Girdvainį kalbant su Jurga,
susirinko aplinkui merginų ir bernų būrys, o kiti
dar bėgo per šventorių, palikę net Girdvainio žirgus.
Kai Girdvainis prižadėjo su piršliu atvažiuoti,
nusiprunkštė merginos į saujas, o bernai visa gerkle
nusižvengė.
– Toks tokį pažino ir ant alaus pavadino, – kažin
kas atsiliepė.
O Jurga, visai užmiršusi, kad aplinkui minia susirinko ir ją stebi, meiliai pažiūrėjo Girdvainiui į
akis ir, visa nukaisdama, tarė:
– Lauksiu. Neužmiršk.
34
Tai pasakiusi, nuėjo, nuleidusi akis, bet iškėlusi
galvą ir graži kaip karalaitė.
Tiktai širdis krūptelėjo, lyg ką nujausdama. Nors
ir apšauktas jaunikis, bet toks, kaip mergautinėse
svajonėse vaidenosi. Argi jis ir būtų žadėtas?
Jurga grįžtelėjo pro petį, nenorėdama tikėti, ir
susitiko su Girdvainio degančiomis akimis. Tada ji
greitai apsisuko ir nuėjo, baisiai sunerimusi.
Tas žvilgsnis pro petį galutinai pritrenkė Girdvainį.
– Tai bent mergina! – pats sau pasakė, nutirpęs
iš džiaugsmo ir akių negalėdamas atitraukti nuo jos
liekno liemens ir grakščių žingsnių, laukdamas, kad
ji dar kartą atsigręžtų.
Bet Jurga neatsigręžė ir greitai išnyko iš akių, o
Girdvainis veltui klajojo po atlaidų minią, ieškodamas degančiomis akimis dar kartą ją pamatyti. Bet
niekur jos nesurado. Ji su tėvu tuojau išvažiavo namo.
Tai ir Girdvainis, nieko daugiau nelaukdamas,
apsuko savo obuolmušius ir išvažiavo su tokiu
džiaugsmu širdyje, kurio, rodos, net jo obuolmušiai
nepavežtų, nors ir lėkė šuoliais.
Tiktai ar ne per greitai Girdvainis susižavėjo?
35
VI
O vis dėlto ne visai be pagrindo sklido gandai
apie Baltrų Baltaragį ir jo malūną. Čia buvo ne vien
tiktai davatkos Uršulės kliedėjimai ir įkaušusių jaunikių su piršliais prasimanymai. Ne be kaltės ir pats
Baltaragis buvo, ir kelias pas jo dukterį Jurgą buvo
nelengvas, nes jis ir pats nelengvai gavo savo žmoną
Marcelę Jaudegytę, gražiausią Paudruvės merginą.
Tuščiai žmonės nekalba.
Ir viskas bene todėl atsitiko, kad Baltaragis iš
pat jaunumės buvo per daug prisirišęs prie savo
malūno ir per jį ne tik pats save, bet ir visą Dievo
pasaulį buvo užmiršęs.
Baltaragis dar vaikystėje negalėdavęs atsiklausyti
malūno sparnų ūžimo, jam pritardavo Udruvės ežero
vandenų šniokštimas. Tas ūžimas tarsi užkerėjo Baltaragį. Kiek paūgėjęs, dienas ir naktis praleisdavo
malūne. Kito darbo nei žinoti, nei matyti nenorėjęs.
Smagiausia jam būdavo, kai pakildavo vėjas ir
sukdavo malūno sparnus. Tada jis linksmas belsdavosi po savo malūną, niekada nepavargdamas,
tiktai vieno bijodamas, kad vėjas nenutiltų. Jau tada
jis pradėjo svajoti, ar negalima būtų sukti malūno
36
be vėjo? Apie tai ypač susimąstydavo, kai nurimdavo vėjas, ir jis ištisomis dienomis prasėdėdavo
ant malūno slenksčio, žiūrėdamas į Udruvės ežero
vandenis, ar nepradeda jų paviršius ribuliuoti nuo
lengvo vėjelio. O malūno sparnų bures jis buvo taip
pritaikęs, kad jos pagaudavo mažiausią dvelkimą
nuo ežero pusės. Be malūno ūžimo, niekas kitas
nežavėjo Baltaragio jaunystėje, tarytum nieko kito
gyvenime ir nebūtų buvę.
Todėl ir nepamatė Baltaragis, kaip, malūnui beūžiant, jaunystė praėjo, kaip mirė tėvai, išsiskirstė iš
namų broliai, seserys, ir liko jis vienas su senstančia
davatka Uršule, tolima Baltaragių giminaite, kuri
mergaudama paseno ir atrodė amžinai pasiliksianti
įname Baltaragių namuose. Bet išėjo kitaip.
Pakrikus Baltaragių šeimai, Uršulė perėmė visus
namų rūpesčius, nes Baltrus tais reikalais nė kiek
nesirūpino, tarsi jų visai nebūtų. Jam tik vienas malūnas niekada iš galvos neišeidavo.
– Tas malūnas susuko tau galvą, – kartais pasakydavo Uršulė, su priekaištu žiūrėdama į Baltaragį. –
Nieko tu daugiau nematai, tiktai tą savo malūną,
tarytum, be jo, nieko kito pasaulyje nebūtų.
– Kad man nieko daugiau ir nereikia, – atsakydavo
Baltaragis, visai nežiūrėdamas į Uršulę.
37
Uršulė piktai žybteldavo akimis ir, nusigrįžusi į
krosnį, smarkiau subarškindavo puodais. Kartais
pažiūrėdavo Baltaragis, ko ji čia trankosi, o kartais,
net nežvilgtelėjęs į jos pusę, išeidavo į malūną.
Kitą kartą Uršulė pradėdavo skųstis, kad esą jai
per daug darbo su visa namų apyvoka, kad jis nieko
nepadedąs, o ji negalinti persiplėšti.
Baltaragis, tarsi nustebęs ir nieko nesuprasdamas,
patraukdavo pečiais.
– O kodėl negali? Persiplėšk, ir būsite dvi.
Uršulė, manydama, kad Baltrus nieko nesuvokia
ir nesupranta (žmonės jį dėl to malūno laikė glušu),
užsimindavo, kad žmonės kartais nei šį, nei tą nukalba, o pati paraudonuodavo nuo ausų ligi plaukų
šaknų: esą nepadoru jaunam vyrui su mergina vienoje pastogėje gyventi, dar kažin ko žmonės gali
prasimanyti. Baltaragis tarsi visai nenugirsdavo
tokių kalbų, nors Uršulė ne tik paraudonuodavo,
bet ir meiliau baltakiuoti stengdavosi. O kai jau per
daug savo meilumu įgrisdavo, Baltaragis storžieviškai atsikirsdavo:
– Ko tu nori? Argi mudu po viena pastoge gyvename? Aš – malūne, o tu – troboje ir kiauliatvartyje.
Tada supykusi Uršulė pradėdavo purkšti kaip katė,
grasinti, kad jį pamesianti, visai iš namų išeisianti,
38
tegu pats vienas pasikariąs su tuo savo malūnu ar
dar ką nors prasimanąs.
Baltaragis visai ramiai, kartais net nudžiugęs,
atsakydavo:
– Tai ko dar lauki? Eik sau. Man vienam tik ramiau bus.
Uršulė, jau ne juokais įširdusi, pradėdavo rišti savo
ryšulius, bet, čia pat berišdama, ir vėl atrišdavo, o
paskui atsidusdavo ir nusiramindavo:
– Kaip dabar aš jį vieną paliksiu? Palauksiu, gal
ateis į protą.
Bet veltui Uršulė tikėjosi. Sugrįžęs iš malūno,
Baltaragis nė kiek neapsidžiaugdavo, radęs Uršulę
vėl po namus besiruošiančią, tiktai nustebdavo ar
net supykdavo:
– Tai tu dar neišėjai? – prikišdavo.
– Tylėtum ir Dievą mylėtum, – atsidusdavo Uršulė
ir porą dienų tylesnė būdavo.
– Tai kad tau Dievas tiek proto duotų, – palinkėdavo Baltaragis, – tada tikrai galėtume ramiai gyventi.
Tas Baltaragio linkėjimas ar metai, kurie vis labiau tursino ir taip susirietusią senmergę, padėjo, ir
Uršulė kasdien vis dievobaimingesnė darėsi. Prieš
tai ji dar buvo išbandžiusi visas kitas priemones
ir net burtus, kuriais tikėjosi vis dėlto Baltaragį
39
prisivilioti, bet, ir tiems nieko nepadėjus, praradusi
paskutinę viltį ir atgailaudama už nuodėmes, padarė Švendubrės skaisčiausiai Mergelei skaistybės
apžadus ir vis dažniau išeidavo į bažnyčią, kartais
net visą dieną sugaišdavo, tuo nepaprastai pradžiugindama Baltaragį.
– Matai, susipras kartą, – pats sau sakydavo, nors
Uršulė juo dievobaimingesnė darėsi, tuo piktesnė
buvo. Bet vis dėlto Baltaragis neprarado vilties, kad
pagaliau ir senmergės piktumui bei įniršiui ateis
galas. Bet čia Baltaragis apsiriko.
O dienos slinko, bėgo metai po metų, ir Baltaragis, ūžiant malūnui ir besibarant su sena davatka,
net nepastebėjo, kaip ir pats paseno. Nemaža kakta
dar labiau padidėjo, o į plaukų vainiką ties smilkiniais taip įsimetė miltų dulkės, kad net skaidriame
Udruvės ežero vandenyje negalima buvo ištrinkti.
40
VII
Taip Baltaragis būtų gal visai nusenęs ir vienišas
pasilikęs su savo ūžiančiu malūnu bei niurnančia
davatka. Tik vieną pavasarį, kai papūtė švelnus vėjas, pradėjo tirpti sniegas, ir linksmi upokšniai ėmė
putodami rinktis į Udruvės ežerą, iškeldami ledą,
iš antros ežero pusės atvažiavo į malūną jauna išdykėlė Jaudegių Marcelė.
– Tie mūs vyrai išvažiavo į mišką, sako, kelias
galįs pabėgti, – ne pasakė, bet nusijuokė Marcelė. –
Tai aš tiesiai per ežerą atvažiavau į malūną. Tegu
sau bėga kelias. Aš jo nesivysiu.
O pati juokėsi kaip tie pavasario upeliai, gurgėdami į Udruvės ežerą. Tas juokas greitai nuskambėjo po visą malūną ir senstantį Baltaragį užkerėjo, nors Marcelė visai to nenorėjo. Ji pirmą kartą
buvo malūne, ir šis taip jai patiko, kad šokinėjo kaip
paukščiukė po visus malūno aukštus čiauškėdama
ir kvatodama, pešiodama malūnininką už žilstančių
plaukų ir prašydama pasupti ant malūno sparnų.
– Tai bent toli pamatyčiau! – skambėjo kaip sidabrinis varpelis jos juokas, o linksmos akys jau
šokinėjo malūno sparnais.
41
„Ne, mergytė, bet paukščiukas“, – pagalvojo Baltaragis, neatsiklausydamas jos linksmų čiauškalų,
kurie ėmė nustelbti Baltaragiui net malūno ūžimą
ir bundančio ežero šniokštimą.
Ir pats nepasijuto, kaip, tų čiauškalų besiklausydamas, pradėjo vikriau suktis, tarytum būtų atjaunėjęs
pora dešimčių metų. Marcelės grūdus jis greitai
sumalė, sukrovė į roges, o kai Marcelė atsisėdo važiuoti, Baltaragiui kažko baisiai pagailo.
– Kada vėl atvažiuosi? – paklausė, norėdamas
sulaikyti Marcelę.
– Kai kelias pabėgs, – atsakė išvažiuodama Marcelė ir atsigręžusi šelmiškai nusijuokė.
Tas juokas ar tas atsigręžimas visai iš proto išvedė
seną berną. Kur ėjo, ką darė, vis akyse vaidenosi
Marcelė, visur girdėjo jos skambantį juoką ir matė
gundančią šypseną. O to juoko buvo pilnas malūnas,
pilni pavasariniai laukai, pilnas ežeras. Tas juokas
ir šypsena visur persekiojo Baltaragį, ir kartais net
atrodė, kad linksmas, nerūpestingas jaunystės juokas
tyčiojasi iš jo nuplikusios galvos, žilstančių paausių
ir tuščios, vienišos senbernystės. Ir juo toliau, juo
labiau Baltaragis jautėsi vienišas, nes suprato, kad
veltui praleidęs savo jaunystę, kurios dabar nei su
vėjo sparnais nepasivysi.
42
Taip praėjo neramus pavasaris, atmurmėjo Udruvės ežero vandenys, sužaliavo, kaip dūmais užsidengė
ežero šlaitai ir aplinkiniai kalnai kalneliai, kuriuos,
kaip padavimas sako, milžinas, klumpes iškratydamas, supylęs tarpuežerėje, o Baltaragis vis dar
negalėjo užmiršti nei to juoko, kuris tebeskambėjo
visur, kur tik jis pasisukdavo, nei tos šypsenos, jį
užkerėjusios.
To juoko nenustelbė nė rami vasara, kuri kaip
svaiginanti pasaka mėlynavo ežeruose ir žaliavo
šiluose. Neišsklaidė tos šypsenos burtų nei šiltos
žvaigždėtos naktys, nuskendusios Udruvės ežero
skaidriuose vandenyse. To juoko buvo pilna Baltaragio širdis, ir jis slankiojo tylus kaip šešėlis, jo
įsiklausydamas ir džiaugdamasis, o kartais taip
sielvartaudamas, kad niekur sau vietos nerasdavo.
O rudenį, kai antroje ežero pusėje pradėjo skambėti piršlių skambalai, Baltaragis visiškai neteko
ramybės. Naktį negalėdavo užmigti, dieną prasiblaivyti, užmiršo net savo malūną, kuris dabar stovėjo suglaudęs sparnus kaip šmėkla, nors buvo pats
malimo metas.
Malūnininkas, nors kartais ir baramas ūkininkų
už malimo gaišinimą (to anksčiau niekada nebūdavo), sėdėdavo per dienas ant malūno slenksčio
43
ir žiūrėdavo, akis įsmeigęs į kitą ežero krantą. O
pavakare, kai pradėdavo skambėti piršlių skambalai
ir sukti į Jaudegių kiemą, neišturėdavo Baltaragis
net ant malūno slenksčio, pakildavo ir bėgiodavo
nuo malūno prie ežero, nuo ežero prie malūno, tarsi
norėdamas nusiskandinti ar dar kažką pasidaryti.
O kartais nesusivaldydamas paleisdavo malūno
girnas, kad tos ūždamos nustelbtų piršlių skambalus.
Malūnas net kaukdavo visais balsais, sukeldamas
klaikų šiurpulingumą, bet vis tiek Baltaragiui nenustelbdavo piršlių varpelių. Malūno ūžime susiliedavo tie skambalai ir tas juokas, kuris nuo ankstyvo
pavasario jį persekiojo, ir jis nežinodavo, ką bedaryti. Tada, sustabdęs malūną, raudavo Baltaragis
žilstančius plaukus ir keikdavo savo senbernystę.
Nuvažiuoti pačiam su piršliu į Jaudegių kiemą,
nors ir ne kartą buvo kilusi tokia pagunda, Baltaragis nedrįso ir pagalvoti. Kas gi leis savo dukterį
už kvaišo senbernio malūnininko, jau nekalbant
apie tai, kad ir pati duktė iš tolo pabėgtų nuo tokio
pasivėlavusio jaunikio. Tiktai juokais prapliups visa
apylinkė, kad akių neturėsi kur dėti. Ir Baltaragis iš
to sielvarto nebežinojo, ar jam pasikarti ant malūno
sparnų, ar nusiskandinti Udruvės ežere. Viena aiš-
44
ku buvo, kad toliau jis nebegalės taip gyventi, kaip
gyveno, o gal ir iš viso nebegyvens.
Tai matydama, net senmergė Uršulė visa širdimi
Baltaragiu susirūpino, liovėsi jį barusi ir gąsdinusi,
kad pamesianti, o kartais net skarelės kampu ašarą
nusišluostydavo ir su užuojauta klausdavo:
– Kas tau yra, Baltruk?.. Gal tu sergi, gal tau
ką skauda?.. Pasakyk, lengviau bus, aš čia visokių
žolelių turiu, išvirinsiu… Gal padės…
– Eik tu sau… – atstumdavo Baltaragis su apmaudu
Uršulės rūpesčius ir užsidarydavo malūne.
Bet, ir užsidaręs malūne, neturėjo kur dėtis. Per
dienas tylėjo kaip žemė, priblokštas savo sielvarto
ir kasdien vis labiau pajuosdamas, tarytum gyvas
rengtųsi lįsti po velėna.
Tada Uršulė visai rimtai susirūpino, kad tikrai
malūnas bus susukęs Baltaragiui galvą ir visas smegenis, ir ji pradėjo bėgioti pas kaimynus, ieškodama
vaistų ir pagalbos. Bet kur tu rasi vaistą ar pagalbą
nuo tokios ligos?
Baltaragio nelaimei, juo susirūpino ne tik Uršulė,
bet ir vienas kaimynas, kurio niekas geru žodžiu
neminėjo.
Tai buvo Pinčukas.
45
VIII
Antroje skardžio pusėje, kur stovėjo Baltaragio
malūnas, buvo Paudruvės pelkės, kurių mauruose
baigėsi Udruvės ežeras ir prasidėjo Padievyčio upelis,
jungęs Udruvės ežerą su Dungvietų ir kitais ežerais.
Tai buvo klampios, neišbrendamos, nors ir nedidelės, pelkės, apaugusios krūmokšniais ir uogienojais, kuriuose rudenį prisirpdavo visokių uogų ir
sueidavo iš visos apylinkės uogautojų. Bet ir uogauti
ten buvo pavojinga.
Pelkės buvo klastingos net tose vietose, kur pasitaikydavo nedidelės pievos, žemės paviršius supdavosi, tarsi pieva plauktų ant vandens. O kartais,
atsistojęs ant iškilesnio kupsto, nugarmi į liūną, ir
gerai, jeigu spėsi kokio krūmo nusitverti, išsigelbėsi,
kitaip – sveikas dingęs. Mauras nutrauks į dugną ir
nei ženklo nepaliks, kur būsi prasmegęs.
Tose pelkėse, kaip pasakojo, gyvenęs toks nusmurgęs velniukas, kurį Pinčuko vardu vadino. Jam
suversdavo visas tas nelaimes, kurios ištikdavo liekne žmones ir gyvulius. Bet tai netiesa. Pinčukas
buvo toks netikęs velnias ir dar toks tinginys, kad
niekam nepadarydavo nei bloga, nei gera. Toks jau
46
buvo nevykėlis, kad nieku, net pačiu savimi, nesidomėjo, tik amžinai snūduriuodavo, klausydamasis
Baltaragio malūno ūžimo.
Žmonės būtų jį visai ir užmiršę, jeigu moterys ir
piemenys retkarčiais jo neužeitų, snaudžiančio liekne. Moterys, žinai, nusigąsdavo kad ir snaudžiančio
velnio ir pabėgdavo, o drąsesnieji piemenys ne tik
prikeldavo Pinčuką, bet ir pavaikydavo po pelkes
iš vieno guolio į kitą. Tada supykęs Pinčukas nulįsdavo kur nors į nuošalesnį liekną ir snausdavo per
dienas ir naktis. Kai snausti nusibosdavo, kartais
pasvajodavo, kad gal ir neblogai būtų, jeigu turėtų
pačią. Vis dviese smagiau būtų. Bet kur ją gausi?
Jokia laumė ar ragana neis už tokio nusmurgusio
velniuko, o šiaip kokią moterišką negi suviliosi į pelkes? Tai ir teko Pinčukui tiktai sapnais pasitenkinti.
Jeigu ne tie sapnai, tai baisiai nuobodus būtų
buvęs Pinčuko gyvenimas. Toks jau nuobodus, kad
žmogus jo vietoje imtum ir pasikartum, bet kaip
velniui, dar tokiam netikusiam, ir toks gyvenimas
buvo geras. Jis priprato prie savo sapnų ir prie Baltaragio malūno nuolatinio ūžimo, kurio klausydavo
snūduriuodamas, ir jam visiškai to pakako. Jeigu
nėra pačios, tai ir nereikia. Ir maža rūpesčio buvo
47
Pinčukui, nebent tiktai kartais, beklausant Baltaragio malūno ūžimo, parūpdavo.
– Ką jis ten mala? – pagalvodavo, bet čia pat ir
vėl užsnūsdavo. – Didelio čia daikto, kad malūnas
mala. Tegu sau mala.
Taip ir neprisirengė Pinčukas nueiti pažiūrėti,
ką Baltaragio malūnas mala. Ir gal būtų niekada
nenuėjęs ir dabar sau kiurksotų Paudruvės pelkėse.
Bet ar žinai žmogus savo nelaimę, jeigu jos nė pats
velnias nežino?
Pinčukas taip buvo apsipratęs su malūno ūžimu,
kad kartais, malūnui sustojus, jam neramu pasidarydavo, tiesiog kažko stigdavo, ir jis imdavo nerimauti. Ir kai Baltaragis, sužavėtas Marcelės juoko, vis dažniau užmiršdavo malūną, ir nutildavo jo
nuolatinis ūžimas, Pinčukui buvo labai nuobodu ir
baisiai neramu.
– Kodėl jis nemala? – vis labiau susirūpindavo
Pinčukas, nes be malūno ūžimo negalėjo nei snausti,
nei apie pačią svajoti.
Tada nebesikęsdamas pagaliau atsikėlė iš savo
apsamanojusio guolio, priderančiai už krūmo apsitaisė, kaip žmonėse tinka pasirodyti, ir nuėjo vieną
pavakarę Baltaragio aplankyti. Tą rado ant malūno
slenksčio sėdintį ir žiūrintį į antrą ežero pusę.
48
– Labas vakaras, kaimyne, – pasisveikino Pinčukas ir atsistojo priešais.
Baltaragis buvo taip užsisvajojęs ar savo sielvarte
nugrimzdęs, kad visai nepamatė, kaip kažkas pas
jį atėjo. Tiktai išgirdęs balsą, pakėlė akis, manydamas, kad vėl kuris nors kaimynas atėjęs bartis, kad
grūdų per ilgai nesumaląs, ogi žiūri – stovi prieš jį
toks striukas bukas ponaičiukas, kaip vokietukas,
su kepeliušuku ant galvos ir dar su užkišta gaidžio
plunksnele.
„Iš kur toks atsirado? – nustebo Baltaragis ir pats
sau pagalvojo. – Ar tiktai ne malūno pirkti atėjo?“
Tai dar kartą peržvelgė nuo kojų iki galvos nematytą svečią. „Kaip tik pirklys!“ – pagalvojo, o paskui,
kad nereikėtų tuščiai burnos aušinti, tuojau pasakė:
– Ne, aš malūno neparduodu.
– Man visai nereikia tavo malūno, – abejingai
truktelėjo pečiais Pinčukas, – tiktai jo ūžimo. Kodėl
tu nemali?
– Man visai nerūpi malimas, – burbtelėjo Baltaragis, norėdamas greičiau atsikratyti įkyraus pribuvėlio, ir vėl nusigręžė į ežero pusę.
– Tai kas gi tau rūpi? – atsirėmė ant lazdelės
Pinčukas, pasirengdamas ilgai kalbai.
49
Baltaragis nieko neatsakė, tiktai pakilo nuo
slenksčio girnapusės, ant kurios sėdėjo. Anoje ežero pusėje nuskambėjo ar tik jam pasigirdo piršlių
skambalai.
Pinčukas taip pat pakilo ir žiūri į tą pusę.
– Suprantu, – sako. – Ar ne vesti tiktai norėtum?
– O iš kur tu žinai? – nustebo Baltaragis ir atsigręžė į svečią.
– Ko čia nežinosi? – truktelėjo pečiais Pinčukas. –
Aš ir pats galvoju, kad būtų laikas vesti. Bet aš galiu
dar palaukti, kad tik malūnas ūžtų.
Baltaragis pažiūrėjo į ponaičiuką, ko čia jam reikia, ir pamatė, kad tas ne toks, kaip visi žmonės,
bet tiktai su viena skylute nosyje.
– Tai kas gi toks esi? – nustebęs paklausė Baltaragis, spėdamas ir bijodamas įspėti.
– Argi nepažįsti? – nustebo ir Pinčukas. – Kaimynas. Čia pat pakalnės pelkėse gyvenu, Pinčukas.
Nusiėmė ponaičiukas kepeliušuką ir nusilenkė.
Baltaragis pamatė du ragiukus, iššokusius kaktoje,
ir jokių abejonių neliko.
– Tai tikrai toks esi? – vis dar netikėdamas, paklausė Baltaragis.
– Kaip matai, – nusišiepė Pinčukas. – Ir galiu kaip
kaimynas padėti.
50
– Kuo gi tu man galėtum padėti? – dar labiau
nustebo Baltaragis.
– Kad ir vesti tą, kurią nori, – atsakė visai rimtai
Pinčukas.
– Tai padėk! – nejučiomis išsprūdo Baltaragiui.
– Bet ką tu man už tai duosi? – mandriai pakreipė
galvą Pinčukas.
– Ko tiktai nori. Imk nors malūną, o priedo senmergę Uršulę, – daug negalvodamas atsakė Baltaragis.
– Man to nereikia, – papurtė galvą Pinčukas.
O paskui kiek pagalvojo ir pridėjo: – Jeigu tu man
atiduotum tą, ko neturi, bet tą turėsi, kai vesi, tai
padėčiau.
– Mielai, – sutiko Baltaragis, nieko bloga negalvodamas.
– Tai gerai, – atsakė Pinčukas ir ištraukė kažkokį
popierių iš rankovės. – Pasirašysim sutartį.
– Kam čia ta sutartis? – suabejojo Baltaragis. –
Sutarsim kaip kaimynai.
– Kaimynai tai kaimynai, – pertarė Pinčukas, – o
kad neužmirštume, ką sutarėme, pasirašysime.
– Kam to reikia? – vis dar abejoja Baltaragis. –
Kaimyno žodis brangesnis už auksą.
51
– Žodis žodžiu, – nesutiko Pinčukas, – o kas parašyta – kirviu neiškirsi! – išsitraukė plunksną iš
kepeliušuko, pasidėjo popierių ant kelio ir parašė
sutartį, paskui atkišo plunksną Baltaragiui. – Bakstelk į mažąjį pirščiuką ir pasirašyk.
Baltaragis dar paabejojo, ar imti plunksną, bet tuo
metu anoje ežero pusėje suskambėjo piršlių skambalai. Baltaragis krūptelėjęs paėmė Pinčuko atkištą
plunksną, bakstelėjo į pirštą ir pasirašė.
– Tai po dvylikos metų ateisiu pasiimti, kas man
priklauso pagal sutartį, – tarė patenkintas Pinčukas,
užsikišdamas plunksną už kepeliušo, o popierių į
užantį. – Taigi laiko negaišk, kinkyk arklį, pasiimk
piršlį ir važiuok pas tą, kurios nori. Po trijų savaičių
bus vestuvės.
Tai pasakęs, Pinčukas čia buvo, čia dingo, o apstulbęs Baltaragis liko vienas kiemo viduryje.
– Ar tiktai nesapnuoju? – pats savęs paklausė ir
pasitrynė akis.
Anoje ežero pusėje nuskambėjo piršlių skambalai.
Bet atgal. Matyt, nieko nelaimėję.
52
IX
Sapnas tai buvo viduryje dienos ar kažkas pasivaideno, Baltaragis pats gerai nežinojo, tiktai tą pat
pavakarę, pasikinkęs arklį, užvažiavo į Paudruvės
kaimą pas pirmą kaimyną kalvį Juozapą Juodvalkį,
žmogų tiesų ir protingą, ir paprašė, kad pabūtų jam
piršliu ir važiuotų su juo pas Jaudegių Marcelę.
– Ar galvos, žmogau, netekai? – tas subarė. – Tokia
merga ir eis už tavęs, seno kelmo? Tiktai sarmatą
apturėsime, ir daugiau nieko.
– Kaip bus, taip bus, – neatstojo Baltaragis. – Aš
tau visą gyvenimą dykai malsiu už tokią paslaugą…
– Malsi nemalsi, tik nieko iš to neišeis, – kratėsi
Juodvalkis.
Bet taip gražiai Baltaragis prašė, kad žmogus
pagaliau nusileido.
– Jei taip labai nori, – sako, – bala tavęs nematė:
nuvažiuosim ir parvažiuosim nieko nepešę. Didelio
čia daikto!
Bet tuo metu iššoko iš užkrosnio Juodvalkio parankinis pusbernis Jurgutis, kuris dumples prie
žaizdro dumdavo ir mokėdavo smagiai nusišnypšti
pro vieną šnirpšlę per sieksnį. Dėl to vaizdavosi
53
esąs šaunus kavalierius ir nesikentė piršliais važinėti. Amžinai pristodavo prie savo meistro, kad bent
kartą su juo nuvažiuotų kur nors pas nuotaką. Tai ir
dabar, tariantis Juodvalkiui su Baltaragiu dėl piršlybų, jis stovėjo prie žaizdro kaip nudiegtas, atidžiai
klausydamas, užmiršęs net nusišnypšti. Tiktai kai
Juodvalkis nusileido Baltaragiui ir sutiko važiuoti
piršliais, Jurgutis nusišnypštė per sieksnį ir prikibo:
– Vežk ir mane, – pasisiūlė. – Juk seniai žadėjai su
manim piršliais kur nors nuvažiuoti. Jei už Baltaragio
neis Jaudegių Marcelė, tai gal už manęs.
– Kaip čia dabar su dviem jaunikiais važiuosi pas
vieną nuotaką? – nusijuokė Juodvalkis. – Gal su tavim
paskui nuvažiuosim pas Baltaragio Uršulę?
– Man vis tiek, – sutiko Jurgutis, – pas Jaudegių
Marcelę ar pas Baltaragio Uršulę, tik kad bent kartą
nuvežtum piršliais.
Baltaragis, staiga iššokus iš užkrosnio Jurgučiui,
kiek sumišo ir atsipeikėjo. Ar kartais ir jis pats nekvailioja kaip koks pusbernis? Tiktai Juodvalkis
pritrūko kantrybės ir galutinai pasiryžo:
– Ar velnias čia judu staiga apstojo? – supyko. – Su
vienu važiuok piršliais, su kitu važiuok… Na, gerai!..
Eik, parišk prie Baltaragio arklio skambalą, – pasiuntė Jurgutį. – Pirma nuvešiu Baltaragį pas Marcelę,
54
o paskui tave pas Uršulę… Gal ir apženysiu… Bala
jūsų nematė…
– O, kaip gerai bus! – nusišnypštė Jurgutis dar
kartą pro vieną šnirpšlę per sieksnį ir išbėgo pasišokinėdamas Baltaragio arkliui skambalo parišti.
Jau sutemus išvažiavo Juodvalkis su Baltaragiu į
Jaudegių sodybą, skardendami paežerėmis piršlių
varpeliu, ir viskas laimingai pasibaigė. Tiktai jaunosios tėvai iš pradžių visai nenorėjo priimti tokio
pasivėlavusio jaunikio su piršliu, bet Marcelė kažkodėl pati baisiai užsigeidė, pamiršusi visą mergystės
drovumą.
– Už nieko kito neisiu, – sako, – tiktai už Baltaragio. Jis bent pasups mane ant malūno sparnų.
Pagaliau ir tėvai nusileido.
– Eik, – sako tėvas, – jeigu taip labai įsigeidei
malūnininko buizos. Bet tu, ženteli, jau nepyk, pasogos negausi. Imk, jeigu nori, ją tokią, kaip stovi.
– Man nieko daugiau ir nereikia, tiktai Marcelės
ir jos juoko, – atsakė Baltaragis, netikėdamas savo
laime.
– Na, to gero gali su kaupu gauti, – sutiko tėvas. –
Namams dėl to menkas nuostolis.
Netrukus abi pusės greitai susitarė. Marcelė
prapliupo iš džiaugsmo juoktis ir net prisipažino:
55
– O aš, – sako, – ne veltui devynis vakarus po
devynias žvaigždeles skaičiau, klausdama, kas bus
manasis. Štai ir atvažiavo dešimtą vakarą. Jis ir
bus mano.
Bet tėvams buvo maža rūpesčio – žvaigždelės ar
ne žvaigždelės čia padėjo. Pilna troba buvo priaugančiųjų, kur čia jas visas išleisi, kaip išpasoginsi?
Ne kartą tėvai Marcelę spirte spirdavo, kad eitų už
vieno ar kito jaunikio, kurie su piršliais atvažiuodavo,
kad priaugančioms užleistų eilę, bet Marcelė, pati
to nežinodama, kažkodėl nuo visų purtėsi ir nenorėjo tekėti. Tai dabar visus nemažai nustebino, o
labiausiai patį Baltaragį, kai pati pasisiūlė už jo eiti.
– Na, dabar lieka tiktai Baltaragio Uršulę išleisti
už mano pusbernio Jurgučio, – linksmai tarė Juodvalkis, patenkintas nelauktai sėkmingomis piršlybomis. – Tiktai dviejų jaunamarčių per daug vienuose
namuose, o man į kalvę marčios dar nereikia. Ką
senė pasakytų? Su šluota jaunavedžius išsivytų.
Tik vienas tas rūpestis drumstė sėkmingas piršlybas. Baltaragis tiesiog nežinojo, ką daryti, kaip čia
Uršule atsikratyti. Nieko doro nė Juodvalkis negalėjo sugalvoti, nors Jurgutis kaip dieglys, į pašonę
įsimetęs, neatstojo:
56
– Kada ir kada važiuosim piršliais pas Baltaragio
Uršulę? – kasdien klausinėjo.
– Palauk, – tarė iš kantrybės išvestas kalvis. – Pažiūrėsim, kaip čia Baltaragiui išeis. O tu dar jaunas
esi ir gali palaukti.
Nepatenkintas Jurgutis šnirpštelėjo pro vieną
šnervę per sieksnį, pro kitą ir dūmė toliau dumples, kad net žiežirbos tryško iš žaizdro ir skraidė
kalvės palubėmis pro aukštinį. Ką daugiau darysi,
kai reikia palaukti.
O ir Uršulė, sužinojusi apie piršlybas, trinksėjo
iš piktumo durimis ir, visa pažaliavusi, baltakiavo
į Baltaragį. Visaip svarstė spėliojo, kaip čia atsitiko, kad ta piemenė, kartą atvažiavusi į malūną,
apsuko Baltrukui galvą, o ji, visus širdies lūkesčius
į jį sudėjusi, visą savo gyvenimą pašventusi, nei apkalbų, nei nuodėmės nepabijojusi (ne kartą dariusi
burtus, kad tik Baltruką į savo pusę palenktų), bet
niekas nepadėjo, ir viskas nuėjo perniek. Ilgametė
meilė pavirto neapykanta Baltaragiui ir pagieža jo
nuotakai.
Savaitė po savaitės Švendubrės bažnyčioje ėjo
Baltaragio užsakai su Marcele, ir nieko čia nepadarysi. Nebent klebonui pasiskųsi, bet ką tas padės?
Juk skaistybės apžadus seniai buvo padariusi, kerš-
57
taudama Baltaragiui, o tas ir dėmesio neatkreipė. Ir
dabar vengė su ja susitikti; vienas beldėsi užsidaręs
malūne ir laukė savo vestuvių.
O Uršulė greičiau būtų pasaulio galo laukusi, negu
tos dienos, kada ateis į malūną nauja šeimininkė.
Negalėjo tvertis viena ta mintimi. Primaniusi – būtų
ėjusi, kur akys mato, bet vis negalėjo atsiplėšti nuo
tos vietos, kur tiek daug širdies ir vilčių buvo sudėta.
Tiktai Baltaragiui išvažiavus į šliūbą, visai pablūdo
iš to sielvarto ir ko neišėjo iš proto. Nubėgusi ant
kaimo kapų, prisižėrė prijuostę smėlio ir išbarstė
juo kelią, kuriuo jaunieji išvažiavo, kad jiems kelias
kryžiumi stotų, ir jie namo nesugrįžtų. Paskiau išsėmė iš židinio pelenus, kad jaunamartei židinys
neliepsnotų ir jos nešildytų, išbarstė jais slenkstį,
kad jo neperžengtų, o jeigu peržengs – su grabu kad
išneštų… Atlikusi visas burtų ir užkeikimų apeigas,
kad jaunavedžiams nesisektų, Uršulė dar laipiojo
tvoromis ir žliumbė nesavu balsu.
Daug kas matė Uršulę lakstant kaip be galvos,
tvoromis laipiojant ir žliumbiant, bet per daug nesistebėjo, kad sukvailiojo sena davatka, nes visi žinojo
jos meilę Baltaragiui ir užjautė senmergės nusivylimą. Tiktai, deja, niekas nesuprato, kad čia su Uršule
kažkas kitas darosi ir reiktų ją su šermukšnine lazda
58
nuo tvorų nukelti ir numaldyti. Bet pagaliau pati
Uršulė susiprato, išgirdusi parvažiuojant jaunavedžius, vos nenusivertė nuo tvoros, greitai pasiėmė
ryšulėlį ir, užsimaukusi skarelę ant akių, pasileido
bėgti į pakalnę.
Keliu prieš kalną šuoliais važiavo vestuvininkai,
ir pirmame vežime sėdėjo Baltaragis, apsikabinęs
Marcelę su baltu nuometu, rūtomis apsikaišiusią. Bet
Uršulė pro ašaras jaunavedžių laimės nepamatė, o
ir jos niekas nepastebėjo. Pravažiuodami tik apnešė
dulkių debesiu to paties smėlio, kurį ji išbarstė. Gal
todėl jos burtai ir užkeikimai perniek nuėjo ir krito
ant jos pačios galvos. Bent tuo tarpu nieko blogo
neįvyko, ir niekas Uršulės nepasigedo, tiktai Jurgutis
po Baltaragio vestuvių vėl prie kalvio pristojo, kada
važiuosią piršliais.
– Kaip važiuosim, – atsakė kalvis, – kad Uršulė
prakeikė Baltaragio malūną ir pati pabėgo?.. Teks
palaukti…
– Palaukti ir palaukti… – sumurmėjo nepatenkintas Jurgutis ir nusišnypštė pro vieną šnirpšlę per
sieksnį, nes nieko kito neliko daryti.
59
X
O Baltaragis parsivedė jaunamartę į savo trobą
kaip sugrįžusią jaunystę. Tris dienas kėlė vestuves,
krykštė po malūno kalną visas Paudruvės kaimas.
Malūnas, ir tas, stovėjo iškėlęs sparnus, lyg ketindamas iš to džiaugsmo pakilti ir lėkti ar pasileisti
šokti su visais vestuvininkais.
O Baltaragio ir pažinti nebuvo galima, taip staiga
pajaunėjo ir atgijo. Sukosi su visais vestuvių rate kaip
tikras jaunikis, nors ir su pražilusia galva, visą laiką
neišleisdamas iš akių Marcelės, kaip savo netikėtos
laimės, kuri atrodė jam kaip sapnas, galįs kiekvieną
akimirką išnykti, palikdamas baisų nusivylimą.
Bet Marcelės juokas kaip sidabro varpelis visur
skambėjo, nustelbdamas vestuvių ūžesį. O apie Baltaragį ji sukosi kaip apynėlis, atsiskleisdama visais
žiedais. Skraidė su juo po kiemą ir malūną, čia susikibusi rankomis, čia vėl ištrūkdama ir viliodama,
kad Baltaragio širdis iš to džiaugsmo vos išturėjo
krūtinėje.
Džiaugėsi Marcelė, lyg patekusi į išsvajotą, užburtą karalystę. Ar mažai ją masino iš pat mažens
malūnas už ežero ant kalno su besisukančiais spar-
60
nais? O dabar ji čia jaunamartė ir būsima šeimininkė. Baltaragis jai neatrodė kaip nusenęs senbernis,
tiktai kaip pasakos karalius. Dabar ir pasaka, ir pats
karalius jai priklausė. Tai kaip čia nesidžiaugsi, jei
širdis pati virpėjo kaip sidabro varpelis.
– Tu mano mėnesėlis su sidabro pakraštėliais, –
juokėsi Marcelė, glostydama Baltaragio pražilusią
galvą, – o aš tavo aušrinė žvaigždelė… Visas mūsų
gyvenimas bus kaip pasaka…
– Ak, tu mano pasakų karalaite! – glamonėjo
Baltaragis savo jaunąją žmoną, vis dar netikėdamas savo laime ir negalėdamas atgauti žado iš to
džiaugsmo, sklidinai pripildžiusio jo širdį ir viską
aplinkui – skardį, malūną, ežerą ir smilkstančias
pušynų viršūnes.
Triukšmingai ūžė ant kalno vestuvės, ir Baltaragis
įtikėjo savo širdies pasaka, nekantriai laukdamas,
kada vienas pasiliks su savo laime, ir niekas jam
netrukdys ja džiaugtis. Pagaliau vestuvininkai išsiskirstė, palinkėdami jaunavedžiams daug sėkmės ir
ilgo amžiaus. O piršlys Juodvalkis, nors buvo kartas
už suktas piršlybas, bet, išlikęs gyvas ir jaunamartės
apdovanotas dvylikanyčiu rankšluosčiu, linksmai
mirktelėjo atsisveikindamas Baltaragiui:
61
– Na, tai žiūrėk, atsimink savo pažadus, – tarė. –
Aš noriu, kad už tokias piršlybas man už dyką maltum ne tik ligi savo gyvos galvos, bet ir ligi mano,
o aš ketinu ilgai gyventi. Tai pasirūpink įpėdiniais.
– Gerai, – sutiko Baltaragis, – malsiu tau už dyką
ligi savo ir tavo gyvos galvos ir per amžių amžius,
kol suksis malūno sparnai ant skardžio, ir tavo kalvė
dundės pakalnėje.
Atsisveikinę su kaimynais ir savo piršliu, būsimu kūmu Juodvalkiu, jaunavedžiai pasiliko vieni du
namuose su savo pasiilgimais, kurie plaukė kaip
debesėliai giedra vakaro padange.
Anksti rytą po vestuvių, ūžiant malūnui, pabudo Marcelė svetimoje seklyčioje, nesusivokdama,
sapnuoja ar iš tikro taip yra – išsipildžiusi svajonė.
Pirmas saulės spindulys švystelėjo į trobą, ir Marcelė, linksma ir laiminga, pribėgo prie lango, lyg
įsitikinti norėdama, kad pradėjusi naują gyvenimą.
Tikrai ties pakriūte sukosi malūno sparnai, ir malūnas ūžė, tolumoje tyvuliavo Udruvės ežeras, o
už alkūnės žaliavo apsamanojusi gimtinės sodyba.
Vieną akimirką suspaudė Marcelės širdį gimtųjų
namų pasiilgimas. Negi iš tikrųjų juos bus amžinai
palikusi? Žvilgtelėjusi su nerimu, atsigrįžo į trobą,
kuri turėjo pavirsti jos naujais namais. Tik dabar
62
pastebėjo, kokiais voratinkliais jie apraizgyti ir kiek
čia daug svetimų dulkių ir šiukšlių.
Tai greitai, atsidariusi langus ir duris, griebėsi
šluotos, kad visi kampai parūko dulkių debesimis
ir išvirto į lauką. Iššlavusi aslą, išbarsčiusi smėliu ir meldais, atsidarė kraitinę skrynią ir pradėjo
dangstyti visus baldus, rakandus margaraščiais
audiniais, kad surūkusi troba staiga atjaunėjo ir
nušvito kaip jaunamartė.
Apsitvarkiusi Marcelė puolė prie krosnies ir užkūrė pirmą kartą židinį. Rūko dūmai, krosnis buvo
užgargėjusi, bet ir čia nauja šluota padėjo, ir krosnyje linksmai sužėravo ugnelė. Marcelė, užkaitusi
pusryčius, su šluota išbėgo į malūną.
Baltaragis, pamatęs pro aukštutinį langelį ją atbėgančią, pasitiko ant laiptų, norėjo apglėbti, bet
ji paspruko ir užbėgo į viršų.
– Ką tu čia darysi, mano paukštele? – nustebo
Baltaragis, paskui vydamasis.
– Pamatysi, – atsakė bėgdama Marcelė, pakeliui
atidarydama visas malūno sklendes ir langelius, aplinkui mosuodama šluota ir visas šiukšles ir dulkes
šluodama į apačią.
Baltaragis paskendo dulkių debesyje ir spruko iš
savo malūno čiaudėdamas, o paskui – juokdamasi
63
Marcelė, šluodama laiptais žemyn visus malūno voratinklius ir susigulėjusius dulkių klodus. Iššlavusi
malūną, Marcelė numetė į pašalį šluotą ir pasileido
tekina pakriūte į ežerą.
– Dabar pagauk, jei gali! – šūktelėjo apstulbusiam
Baltaragiui.
Malūnas rūko pro visus plyšius, bet sparnai sukosi
ir sklaidė dulkes, o atsikvošėjęs Baltaragis šoko vytis
skardžiu skrendančią Marcelę. Tik kol jis atbėgo,
Marcelė spėjo nusirengti ir, pūkštelėjusi į skaidrų
vandenį, nuplaukė toli į ežerą.
Taip prasidėjo pirma jaunavedžių diena. Baltaragis
pasivijo savo jaunamartę prie vandens lelijų, kurių
ji buvo prisiskynusi pilną glėbį. Laimingi ir linksmi
grįžo iš ežero, susikabinę rankomis. Baltaragis iš to
džiaugsmo būtų ant rankų nešęs savo laimę į kalną,
bet Marcelė ištrūkusi pati viena užbėgo kvatodama.
Susitiko kieme prie žydinčios obels, kuri pridengė
juos savo šakomis. Linksmas Marcelės juokas nustelbė malūno ūžimą. O Baltaragis, nuėjęs į trobą,
nepažino savo trobos – tokia ji buvo atjaunėjusi ir
pagražėjusi, kad net akyse šviesiau pasidarė.
– Oi, tu mano laime! – tarė Baltaragis, vėl apglėbdamas Marcelę. – Juk tu man savo jaunystės
džiaugsmą atnešei į surūkusią trobą.
64
Marcelė nusijuokusi išsisuko iš Baltaragio glėbio
ir jau nešė į stalą garuojančius dubenis.
– Sėskis pusryčių nespoksojęs. Dar sužavėsi, –
nusijuokė.
Bet sužavėtas Baltaragis atsisėdo už stalo ir riekė
naują duonos kepalą, vis dar negalėdamas atitraukti
akių nuo Marcelės ir šypsodamas giedra, laiminga
šypsena, kaip dar niekada savo gyvenime.
– Srėbk, šviežiena! – linksmai Marcelė kaukštelėjo šaukštu į kaktą užsispoksojusiam Baltaragiui.
Baltaragis nusijuokė ir pirmą kartą su savo žmona
srėbė pusryčių barščius iš vieno dubenio. O laimės
buvo per kraštus. Ir saulė vis labiau apšvietė trobą,
išpuoštą margais jaunamartės kraičiais.
65
XI
Bet trumpa kaip vasaros sapnas buvo Baltaragio
laimė. Praėjo metai kaip viena diena, o jis vis dar
neatsipeikėjo iš savo džiaugsmo. Visą laiką žiūrėjo į
Marcelę, lyg netikėdamas savo laime ir negalėdamas
atsižiūrėti. Tiesiog galvos neteko pakvaišęs senbernis, gavęs tokią gražią ir linksmą žmoną. Bijojo žodį
praleisti neišgirdęs, šypseną – nepamatęs. Visur
sekiojo savo Marcelę, nė žingsnio neatstodamas.
Marcelei gal būtų įkyrėjusi tokia Baltaragio meilė,
bet ji mokėjo viską juokais paversti. Skraidė kaip
paukščiukė iš trobos į malūną, iš malūno į paežerę.
Baltaragis, nors ir atjaunėjęs, nespėdavo jos sekti,
o ji kvatodama juokdavosi, kad net ašaros akyse
ištrykšdavo.
Jos linksmo juoko buvo pilni namai, pilnas malūnas, pilnas skardis ir paežerė, ir Baltaragis toks
laimingas buvo, kad net savo laimės bijojo, lyg kažką
nujausdamas. O Marcelė nieko nepaisė, viskas ją
linksmino ir jos širdį džiugino. Ji nė kiek nesijautė
esanti ištekėjusi moteris ir turinti surimtėti, vis dar
buvo tokia pat nerūpestinga išdykusi mergaitė ir
norėjo pasisupti ant malūno sparnų.
66
O vieną kartą – tai buvo po metų rudenį, kai
gervės skrido, – išbėgo Marcelė ant gonkų ir pamatė gervių virtinę, skrendančią per ežerą. Graudus
gervių girgsėjimas staiga pagavo Marcelės širdį,
ir ji, ištiesusi rankas, bėgo prie ežero pakriūtės,
norėdama dar kartą jas pamatyti nusileidžiant už
akiračio ar pati su jomis skristi į dausas.
Bet čia šmėkštelėjo pro šalį malūno sparnas, ir
Marcelė pati nežino, kaip užsikabino ant sparno,
tartum prisiminusi seną savo svajonę pasisupti ant
malūno sparnų, ir pradėjo kilti į viršų.
Visa laimė, kad Baltaragis, išgirdęs gervių girgsėjimą, žvilgtelėjo pro langelį ir pamatė Marcelę,
kylančią su malūno sparnu. Tiesiog apmirė iš baimės
ir kažkokio šiurpulingo nujautimo.
– Marcele, ką tu darai? – nesavu balsu sušuko ir
stvėrėsi stabdyti malūną.
Malūnas girgždėdamas sustojo, o Marcelė nušoko
nuo sparno ir juokiasi.
– Negerai, – sako, – kad sustabdei malūną. Aš
norėjau aukštai aukštai iškilti ir skristi su gervėmis.
Tokia laiminga buvau.
Bet staiga dingo šypsena jos veide, ji visa išbalo
ir pasviro.
67
– Akyse kažkodėl raibsta, – griebėsi už širdies ir
susmuko ant Baltaragio rankų.
– Kas tau yra, mano paukštele? – nusigando Baltaragis ir paėmė ją į glėbį.
Marcelė visa kaip epušės lapas drebėjo.
– Nežinau, – atsakė išbalusi Marcelė. – Tarsi širdyje džiaugsmo gysla būtų nutrūkusi.
– Ak, tu mano išdykėle, – su priekaištu ir meile
pažiūrėjo Baltaragis į užmerktas Marcelės akis. –
Kam gi tau reikėjo keltis ant malūno sparnų?
Marcelė neatsakė, tiktai visa prisiglaudė prie
Baltaragio. Tada ji kaip tik po širdimi nešiojo.
Nunešė Baltaragis ant rankų Marcelę į trobą ir
paguldė. Nuo tos dienos dingo jos linksmumas. Tarsi
iš tikrųjų būtų jos širdyje džiaugsmo gysla nutrūkusi, ir nutilęs juoko varpelis.
Pro malūno sparnus slinko rudens debesys, švilpė
vėjai, maišėsi dargana. Buvo pats malimo metas,
bet malūnas vis dažniau stovėjo sustingęs kaip šmėkla ant pakriūtės. Valstiečiai, atvažiavę į malūną
ir radę jį stovintį, ėjo į trobą, nujausdami nelaimę.
Ten atrasdavo Baltaragį, susiėmusį galvą, sėdintį
prie žmonos lovos.
– Ko sielojiesi? – iš karto suprato Baltaragio sielvartą. – Taip buvo, taip bus, o be skausmo nėra
68
džiaugsmo… Malk pyragus, taisyk alų ir lauk krikštynų.
Baltaragis, su tyliu priekaištu pasižiūrėjęs į valstiečius ir su meile į išbalusią žmoną, pakildavo ir
eidavo į malūną. Bet, supylęs grūdus į girnas, vėl
sugrįždavo ir atsisėsdavo prie lovos, glostydamas
Marcelės galvą ir žiūrėdamas į jos akis, liūdnai
šypsančias pro skausmą su giedra motinos viltimi.
Bet Marcelė pradėjo blaškytis iš nepakeliamo
skausmo, ir Baltaragį, nežinantį, ką daryti, tiktai iš
sielvarto raunantį plaukus, pakeitė prie gimdyvės
lovos kaimynų atsiųsta bobutė.
– Kas yra, uogele? – palinko ji prie gimdyvės,
šypsodama visomis veido raukšlėmis ir susirūpindama. – Ar tik ne per anksti?.. Bet pakentėk, pakentėk,
po kančios sulauksi didelio džiaugsmo…
Bobutė ėmė ruoštis, laukdama naujagimio, ir atsigrįžo į susikrimtusį Baltaragį, kuris vis dar nežinojo, ką daryti.
– Tau čia nėra ko veikti, – tarė jam atlaidžiai
bobutė. – Verčiau eik sau į malūną.
Baltaragis, žvilgtelėjęs maldaudamas į bobutę,
suklupo dar kartą prie Marcelės lovos ir susitiko jos
visa pakeliantį žvilgsnį su švintančia pro skausmus
šypsena. Tada Baltaragio širdyje suruseno viltis,
69
kad viskas laimingai pasibaigs, Marcelės kančia ir
jos sielvartas pavirs dviguba abiejų laime.
Su ta viltimi Baltaragis išėjo į malūną, nors ir
slegiamas rūpesčio ir draskomas nujautimo abejonių. Paleido suktis malūno sparnus, kad jie greičiau
skaičiuotų lėtai slenkantį laiką, o jis pats, klausydamas girnų ūžimo, žiūrėjo pro viršutinį langelį,
laukdamas ir baisiai nerimaudamas.
Pro lėtai besisukančius malūno sparnus pamažu krito pirmos snaigės ir mirguliavo šviesiomis
žvaigždutėmis. Dangus buvo apniukęs, išblėsęs, be
prošvaistės. Pro sniego ūką stingo pakalnėje ežeras, ir pakrančių pušynų viršūnės dengėsi baltomis
drobulėmis.
Baltaragis neramiai lūkuriavo, klausydamas malūno ūžimo ir pamažu slenkančių žiemos sutemų.
Pagaliau trobos lange sumirgėjo žiburėlis, ir Baltaragis stingstančia širdimi puolė į trobą, tikėdamas
atrasti naujai užgimusią laimę.
Pirkioje pasitiko Baltaragį susirūpinusi bobutė su
klykiančiu naujagimiu ant rankų, o prie Marcelės
lovos degė vaškinė žvakė. Krūptelėjęs Baltaragis
žvilgtelėjo į kūdikį ir puolė prie žmonos, nesuprasdamas, kas čia įvyko.
70
– Marcele, džiaugsme mano… – suklupo jis prie
lovos stingstančia širdimi.
Marcelė gulėjo be žado, išbalusi kaip drobė ir
užmerkusi savo šviesias akis.
– Tokia Dievo valia, – atsiliepė bobutė, maldydama
naujagimį, – gimė duktė, mirė motina.
Baltaragis neišgirdo jos žodžių ir kūdikio verksmo,
tiktai pats neteko žado ir sustingo, apsikabinęs žmonos lavoną ir pajutęs, kad viską pasaulyje prarado.
Po laimingos vasaros ir giedro rudens už langų
leidosi rūsčios sutemos.
71
XII
Tą liūdną žiemos vakarą nustojo suktis Baltaragio
malūnas. Su jo sparnais apsisuko gyvenimo ratas.
O Baltaragio troboje atsirado lopšys ir karstas.
Susirinkę į šermenis, kaimynai pašarvojo Marcelę
ant stalo, sudėjo kryžiumi rankas ant krūtinės ir
gale galvos užžiebė vaško žvakes. Spragsėdamos
žvakės apšvietė Marcelės išbalusį veidą ir sustingusias lūpas su paskutine šypsena. Ji ir grabe atrodė
kaip užmigusi nuotaka.
O Baltaragis, parblokštas nepakeliamo savo sielvarto, suklupęs raudojo prie grabo ir, visai kaip
pakvaišęs, maldavo pro ašaras, kad Marcelė bent
paskutinį kartą nusijuoktų ir paliktų jam gyvenimo
viltį.
Bet Marcelė sustingusi tylėjo be žado. Tiktai iš
lopšio atsiliepė mažos našlaitėlės graudus verksmas.
Tada krūptelėjo Baltaragis ir tarsi pabudo iš savo
sielvarto. Priėjo prie lopšio ir sustojo. O kūdikis
vis garsiau klykė, tarsi šaukdamas motiną ir neprisišaukdamas. Susirinkusios į šermenis moterys
šluostėsi skarelių kampais ašaras ir puolė maldyti
kūdikį, o Baltaragis stovėjo lyg suakmenėjęs, akių
72
nenuleisdamas nuo lopšio ir kažką be galo sunkiai
galvodamas.
Pagaliau kūdikis aprimo, lyg pajutęs didžiąją nelaimę, o Baltaragis vis dar nesitraukė nuo lopšio.
Stambios ašaros ritosi per jo skruostus, ir jis tylėdamas rovė sau nuo galvos žilus plaukus. Tada jis
suprato, ką neapdairiai Pinčukui buvo pažadėjęs
už trumpą savo gyvenimo laimės mirksnį, ir proto
visai neteko.
Troboje sklido gedulo giesmės, ir kaimynai, užvožę grabe Marcelę, rengėsi išnešti ją į amžino poilsio vietą. Pakilęs nuo lopšio, Baltaragis puolė prie
grabo, neleisdamas išnešti jo iš trobos, lyg amžinai
norėdamas su juo pasilikti.
Kaimynai prievarta išnešė grabą iš trobos ir Baltaragį paskui išsitempė. Ant pakriūtės stovėjo sustingęs malūnas, o saulėleidžio žaroje aplinkui ežerą
smilko kaip grabnyčios apsnigtos pušynų viršūnės.
Liūdna laidotuvių eisena nusileido nuo malūno
skardžio ir su graudžiomis gedulo giesmėmis pasuko pramintu paežerės keleliu į kaimo kapus ant
kalnelio. Baltaragis, panarinęs galvą, lyg pro ūką
sekė paskui grabą, nieko nematydamas ir negirdėdamas, tiktai jausdamas, kad palydi į kapus visą
73
savo gyvenimo laimę, ir jam pasilieka tiktai vienas
beviltiškas sielvartas.
Pro sukrypusius kapų kryžius blanko saulėleidis,
kai Marcelės grabą nuleido į duobę. Sudundėjo pirmi
žemės grumstai į karsto antvožą, Baltaragis nuo jų
kurtaus bildesio lyg atsipeikėjo ir puolė prie duobės,
kad ir jį drauge palaidotų.
– Ar visai galvos netekai, žmogau? – sudraudė jį
Juodvalkis, stverdamas už pečių ir sulaikydamas. –
Sulig saule niekas negyvena. Bus laikas – šalia atsigulsi, o dabar dar turi užauginti dukterį.
Baltaragis krūptelėjo ir aprimo, stiprių kalvio
rankų laikomas, tiktai jautė, kad su kiekviena žemės
sauja lyg širdis kristų į duobę ir jis pats į ją griūtų.
Juodvalkis vos galėjo nulaikyti, stebėdamasis ne
tiek jo sielvartu, kiek ta jėga, kuri traukė į žemę.
Tiktai tada, kai supylė antkapį, Juodvalkis paleido
savo bičiulį, duodamas valią jam pačiam pakelti savo
nelaimę. O šis susvyravęs griuvo ant žemės, apglėbdamas kapą ir raudodamas kaip moteris.
– Gana jau, gana! – subarė jį Juodvalkis, pats susigraudindamas ir nubraukdamas netyčia ištryškusią
ašarą. – Būk vyras, laikykis! Reikia gyventi ir viską
pakelti, o kas mirė – amžiną atilsį, tesilsi ramybėje.
74
Pagaliau, atplėšęs prievarta Baltaragį nuo kapo,
Juodvalkis parvedė jį sutemus namo. O jis ėjo lyg
sapnuodamas ir nesuvokdamas, kur eina. Viskas
susimaišė vakaro šešėliuose. Ant kalno, lyg pakilęs į
orą, stovėjo malūnas. Bet ir jis buvo kažkur nutolęs.
Aukštai iškilę į padangę sparnai tarsi kalbėjosi su
mirgančiomis žvaigždėmis ir amžinybe. Baltaragis
aiškiai girdėjo tą kalbą, tik negalėjo nieko suprasti.
Galvoje ir širdyje viskas drumstėsi kaip ūkana.
Tiktai įėjęs į trobą, Baltaragis kiek atsipeikėjo.
Patamsyje prie lopšio sėdėjo bobutė, lūkuriuodama
ir niūniuodama graudžią lopšinę.
– Čiūčia liūlia, našlaitėle… kaip užaugsi, vargdienėle… baltų drobių audėjėle…
Lopšys pamažu lingavo, o jame ramiai miegojo
naujagimė. Tik kartis palubėje girgždėjo, pritardama
niūniavimui. Tas graudus girgždesys ir niūniavimas
prižadino Baltaragį, ir jis vėl puolė prie lopšio, užmiršęs laidotuves ir pagautas naujo rūpesčio, kuris
viską nustelbė lyg nepermatomas rūkas.
– Vargeli tu mano! – tarė bobutė, pakildama nuo
lopšio. – Neišmanau, ką čia ir bedaryti? Laukiu jūsų
sugrįžtant iš laidotuvių, o mane jau kviečia prie kito
naujagimio. Bet kaip čia judu vienus palikti?
75
– Tai eik, kad kviečia, – atsakė jai kalvis, patamsyje apsigraibydamas ir užžiebdamas žiburį – spingsulę
viršum stalo, kuri blankiai apšvietė trobą.
Baltaragis pasiliko bestovįs prie lopšio, lyg suakmenėjęs, tik per jo veidą slinko neramūs šešėliai,
ir nusvirusi ranka pamažu supo lopšį.
Susirūpinęs Juodvalkis prisėdo prie stalo, neišmanydamas, ką čia dabar daryti, tai apsidairęs prisikimšo pypkę lapinio tabako ir užsitraukė kartaus
dūmo.
Troboje tyliai kaip pelė krapštėsi bobutė, rengdamasi išeiti. Bet jos nepastebėjo nei Baltaragis, supdamas lingę, kuri graudžiai girgždėjo, pritardama jo
liūdnoms mintims, nei Juodvalkis, traukdamas kartų
dūmą ir nesugalvodamas, kaip čia bičiuliui padėti.
Pagaliau bobutė, apsigaubusi išeigine skara, priėjo prie lopšio, apkamšė, pamokė, kaip elgtis su
naujagime, ir paglostė Baltaragiui nulinkusią galvą.
– Tokia Dievo valia! – tarė atsisveikindama. –
Nieko nepadarysi. O aš rytoj, jei spėsiu, užbėgsiu
pažiūrėti. Na, tai ir būk sveikas.
Baltaragis pasižiūrėjo į ją, lyg maldaudamas ir
beviltiškai pagalbos ieškodamas. Bobutė atsiduso,
palingavo galvą lyg pritardama ir patyliukais išėjo.
Baltaragis negalėjo susivokti, kas čia jam darosi.
76
Vaidenosi visas gyvenimas – neaiškus, sudrumstas,
miglotas. Šalimais ūžė tartum malūnas ant neramaus
ežero kranto. Bet ar tikrai jis ūžė? Pakėlė galvą, įsiklausė – tylu, nė garso. Tik lingė palubėje girgžda.
Staiga šmėkštelėjo prietemoje Pinčukas, klastingai
nusišiepdamas. Bet ar tikrai buvo tas Pinčukas, o gal
tiktai prisisapnavo? Kažkas neaiškaus praslinko su
malūno sparnų šešėliu. Ar ne Marcelė ant jų supasi?
Širdyje smilktelėjo, ir jis apsidžiaugė, išgirdęs jos
krykštavimą ir juoką.
Baltaragis krūptelėjo, ir vėl užgriuvo mirtina tyla.
Kur Marcelė dingo? Bet ar buvo ji, o gal tik jo ilgesio
svajonė, kuri išsisklaidė su malūno sparnais kaip
apyaušrio miglos? Pasilenkė Baltaragis prie lopšio,
sapnai ir svajonės išnyko lyg nebuvę, o naujas gyvenimas miegojo lopšyje. Baltaragis žiūrėjo į jį kaip
užkerėtas ir akių negalėdamas nuo jo atitraukti.
Juodvalkis vis dar sėdėjo už stalo, prie kurio neseniai linksminosi per vestuves ir nuo kurio šiandien išnešė jaunamartės grabą, prislėgtas sunkių
minčių ir traukdamas dūmą, kuris kamuoliais kilo į
palubę ir sklaidėsi po trobą. Nykūs šešėliai prigludo
tamsiuose pakampiuose kaip beviltiškas susirūpinimas. Slėgė sunki tyla. Pagaliau neiškentė kalvis
ir pasipurtė. Pasižiūrėjo pro dūmus į sulinkusį prie
77
lopšio Baltaragį ir suprato, kad iš to lopšio kils naujas
gyvenimas ir išsklaidys nykius šešėlius surūkusioje
troboje. Jis paguos nelaimės parblokštą jo bičiulį ir
suteiks jėgų iš naujo gyventi.
Tai supratęs, kalvis pakilo nuo stalo, priėjo sunkiu žingsniu prie Baltaragio ir uždėjo ranką ant jo
palinkusio peties.
– Nenusimink, – tarė. – Pakelsi nelaimę, dvigubai
stiprus būsi. Užsiauginsi dukrelę, ir bus ji tau visas
gyvenimo džiaugsmas, paguoda. Tai neprarask galvos. Nelaimė kaip naktis praeis, ir vėl užtekės saulė.
Baltaragis pasižiūrėjo į savo bičiulį padūmavusiomis akimis, lyg nieko nesuprasdamas ir nesitikėdamas sulaukti užtekančios saulės. Baisi nykuma jį
slėgė, ir jis nieko negalėjo suvokti, tiktai visa širdimi
jautė – kol gyvas bus, neatsitrauks nuo lopšio, kur
buvo jo gyvenimo visa viltis.
78
XIII
Pirmą naktį po laidotuvių Baltaragis praleido
prie lopšio, nenuleisdamas nuo jo akių ir prislėgtas
sielvarto. Kalvis dar kiek pabuvo ir prieš vidurnaktį
išėjo namo. Baltaragis ir nepastebėjo, kad pasiliko
vienas su savo naujagime.
Tyliai slinko žiemos naktis. Spingsulė ant stalo
užgeso, bet jos šviesos Baltaragis nepasigedo. Baltas
šerkšnas krito lauke ant sustingusių malūno sparnų,
o pro langą išblyškęs mėnulis žiūrėjo į palinkusį
prie lopšio Baltaragį.
Paryčiu sugirgždėjo durys, ir pravirko pažadintas
kūdikis. Baltaragis žvilgtelėjo į duris, manydamas,
kad sugrįžo bobutė, bet pamatė įėjusią Uršulę. Ji sustojo prie durų, apsigaubusi skara, lyg nedrįsdama
toliau eiti. Baltaragis nustebęs pasižiūrėjo į ją, nesuprasdamas, kaip ji čia atsirado, ir nusigrįžo atgal
į lopšį, supdamas ir maldydamas pravirkusį kūdikį.
O Uršulė kaip tik atėjo, išgirdusi apie Baltaragio
nelaimę, su paguoda ir pagalba, užmiršusi visas
skriaudas ir nelaimes, norėdama jam padėti visa
širdimi, nes ji vis dar jį tebemylėjo sena neužgesusia
aistra, nors ir susimaišiusia su nusivylimo kartėliu ir
79
naujai atsiradusia viltimi. Bet, peržengusi slenkstį,
kurį pati buvo prakeikusi, nusigando ir sustingo
vietoje.
Staiga Uršulę pagavo kažkoks graudulys, sumišęs su išgąsčiu, prislėgdamas iš naujo beviltiškumu
ir sukeldamas seną apmaudą, kad ji norėjo tuojau
sprukti atgal ir bėgti neatsigrįždama, bet negalėjo
pasijudinti iš vietos, kojos sustingo kaip kaladės ir
priaugo prie aslos.
Tiktai tada atsiplėšė Uršulė nuo slenksčio, kai
lopšyje vėl pravirko naujagimė, ir pasimetęs Baltaragis apsidairė, nežinodamas, ką daryti. Tada
Uršulė, nusišluosčiusi skaros kampu ištryškusią
ašarą, ryžtingai priėjo prie lopšio ir uždėjo ranką
ant Baltaragio peties.
– Leisk, – tarė, – aš paliksiu prie lopšio, o tu eik
į savo malūną.
– Tu pati eik sau, kur nori, – atsakė Baltaragis,
svyruodamas po nemigo nakties ir visų sielvartų.
Bet Uršulė, kartą pasiryžusi, neatstojo.
– Ką darysi, kvaišeli, su vaiku? – prikišo. – Kaip
užauginsi? Ačiū sakyk, kad padėti atėjau.
Apsisprendusi Uršulė atstūmė Baltaragį nuo lopšio, pervystė kūdikį, ir naujagimė aprimo. Baltaragis
80
pastovėjo prie lopšio, kol vaikas užmigo, ir išėjo susimąstęs į malūną, nežinodamas, ką daugiau daryti.
Pamažu pradėjo suktis malūno sparnai ir nauji
Baltaragio rūpesčiai. O Uršulė pasiliko prie lopšio,
užmiršdama savo nusivylimus ir susitaikydama su
likimu.
– Kad taip Dievas būtų davęs, – tiktai atsiduso, –
supčiau savo dukrelę. O dabar…
Bet smilktelėjusį širdyje kartėlį nustelbė nauja
viltis:
– O gal dar Dievas duos… Susipras Baltrukas…
Ką jis darys su vaiku be pačios?
Su ta viltimi Uršulė pradėjo tvarkytis iš naujo
Baltaragio namuose, viską suimdama į savo rankas
ir supdama svetimą lopšį.
O Baltaragis, tarsi viską užmiršęs, tylus ir susimąstęs slankiojo po namus, nepastebėdamas Uršulės, tiktai kur buvęs nebuvęs vis sustodavo prie
lopšio ir ilgai negalėdavo nuo jo atsitraukti. Pats
vienas kažką mąstė, vis nieko nesugalvodamas ir
dar labiau nuliūsdamas.
– Ko čia dabar vis prie lopšio ir prie lopšio, – prikišdavo šnairomis Uršulė. – Ar tau jau visai galva
susisuko ir, be lopšio, nieko daugiau nematai?
81
Baltaragis, didesniam Uršulės apmaudui, nieko
jai neatsakydavo ir išeidavo vėl į malūną.
O laikas vietoje nestovėdavo. Slinko žiema su
šalčiais ir atodrėkiais, o pro malūno sparnus vis
dažniau švysteldavo pavasario prošvaistės. Pušynų
viršūnės žvalgėsi pro žalsvą ūką, ir nuo jų sklisdavo
gaivus ošimas.
Baltaragis tą žiemą visai pražilo ir sulinko nuo
rūpesčių. Jis nepajuto bundančio pavasario, pats
vienas užsidaręs malūne su savo sielvartu. Tiktai
kai lopšyje pradėjo juoktis kūdikis, rankutėmis gaudydamas saulės spindulį, Baltaragis pirmą kartą po
ilgo gedulo nusišypsojo. Tas kūdikio juokas priminė
motiną, tarsi Marcelė būtų palikusi savo linksmumą
per dukterį. Baltaragis su pabudusiu džiaugsmu
krūtinėje paėmė kūdikį ant rankų ir laimingas šypsojosi, užmiršęs rūpesčius ir sielvartus.
Nustebo ir Uršulė, pamačiusi šypsantį Baltaragį
su kūdikiu ant rankų. Metė stumdžiusi puodus prie
židinio, pasitaisė skarelę ir, pati šypsodama, priėjo
prie laimingo tėvo.
– Matai, Baltruk, – tarė prisimeilindama, – juokiasi mažytė… Užauginsiu tau dukterį… Tik pats
kad susiprastum… Turėtum sau žmoną, o kūdikiui
motiną…
82
Bet tas Uršulės meilumas nepradžiugino Baltaragio. Jis tik šnairomis žvilgtelėjo į Uršulę ir vėl
nuliūdo. Paguldęs vaiką į lopšį, išėjo susimąstęs į
malūną.
Nusiminė ir Uršulė.
– Nesusipras, – pati sau tarė ir skarelės kampu
nubraukė ašarą. – Galima būtų ir svetimą vaiką
užauginti, kad tik susiprastų… Bet kur toks glušas
susipras?..
Nusivylusi Uršulė pritrūko kantrybės ir piktai koja
pastūmė lopšį, kuriame iš naujo pravirko kūdikis.
– Supsiu aš čia visą laiką, – piktai burbtelėjo ir
nusigręžė prie puodų. – Rėk, jei nori, greičiau nusprogsi.
Bet pastūmėtas lopšyje kūdikis nurimo, tarsi
pajutęs, kad ne motina prie jo stovi su meile ir ne
tėvas, palinkęs su rūpesčiu.
O Baltaragis, išėjęs į malūną, galvojo, kaip pagaliau Uršule nusikratyti, nes ji, matyt, vėl neduos jam
ramybės. Bet kaip vaiką be moters užauginsi? Tai ir
kentė, nerasdamas kitos išeities. Be to, mažai jam
Uršulė rūpėjo, nors ir įgrisdavo su savo priekabėmis.
Prieš Baltaragio akis, kur jis tik pažvelgdavo,
visur vaidenosi Marcelė kaip skraidanti paukščiukė, o pavasario upelių čiurlenimas primindavo jos
83
skambantį juoką. Tie atsiminimai apie prarastą laimę iš proto varė Baltaragį. Juos nustelbdavo tiktai
rūpestis dėl dukters. Jis dieną naktį mąstė ir nieko
negalėjo sugalvoti, kaip išgelbėti savo kūdikį nuo
pažadų, kuriuos taip neapdairiai davė Pinčukui, ir
išpirkti tokią trumpą ir tokią apgaulingą savo laimę.
O iš tikrųjų be reikalo Baltaragis krimtosi. Dar
buvo gana daug laiko, kol reikės tuos pažadus ištesėti, o kartais ir atsitiktinumas parodo žmogui gerą
kelią. Reikia tiktai laiku susiprasti.
Pagaliau tą išeitį Baltaragis surado, visai netikėtai
įgrisusiai Uršulei padėjus, ir pirmą kartą jai buvo
dėkingas iš visos širdies.
84
XIV
Dvylikti metai baigėsi, o Baltaragis vis dar negalėjo nusiraminti, nerasdamas išeities iš užburto
rato. Per dienas žiūrėdavo į savo dukterį, tarytum
atsižiūrėti negalėdamas, ir vis liūdnesnis darėsi.
To liūdesio neišsklaidydavo nė juokas dukters, kuri
kas metai vis gražėjo ir linksmėjo, tuo dar labiau
graudindama tėvą.
Baltaragis dėl to liūdesio ir gailesčio vis labiau
nyko. Ir juo blogiau, kad savo sielvartu su nieku negalėjo pasidalinti. Pats vienas graužėsi ir krimtosi,
kol pavirto žmogaus šešėliu, ant kurio galvos vėjas
taršė žilus plaukus, tarytum rudenį ant medžių paskutinius pageltusius lapus.
Kur ėjo, ką darė, vis iš galvos jam neišėjo tas
pažadas Pinčukui, už kurį su džiaugsmu būtų priėmęs amžinas kančias, kad tiktai išgelbėtų vienintelę
savo našlystės paguodą – dukterį Jurgą. O duktė ir
nežinojo, kad tėvas sielvartauja, nes kitokio, kaip
susirūpinusio ir susikrimtusio, ji niekada jo nematė.
Tik jautė jo begalinę meilę, ir to jai visiškai pakako,
kad augtų linksma ir laiminga.
85
O Baltaragis per tuos rūpesčius ir susigraužimą
viską pasaulyje – be dukters – užmiršo ir apleido. Net
malūno neprižiūrėjo, ir vėjai baigė jį kedenti. Viena
Uršulė viskuo rūpinosi. Ji pasidarė tiesiog pavydulinga šeimininkė, plūdo Baltaragį už jo nerūpestingumą, o matydama, kad Baltaragis visai nepaiso nei
jos, nei plūdimų, keikdavosi, pritrūkusi kantrybės,
net susiriesdama, kad pas tokį glušą, kuris pirma
buvo galvą praradęs dėl malūno, paskui dėl pačios,
o dabar dėl dukters (kam Dievas tokiam ir galvą
davė?), ji nebegalinti ilgiau gyventi. Eitų primaniusi,
kur akys mato, nors už paties velnio pagaliau, nes,
su tokiu kelmu gyvendama, vis tiek prasikeiksi ir
į pragarą be jokios kaltės pateksi amžių amžiams.
Taip Uršulei besiplėšant, staiga Baltaragis nusijuokė ir kažko pralinksmėjo. Nustebusi Uršulė
žioptelėjo ir žado neteko. Kuo jis čia apsidžiaugė?
Ar tik visai nepakvaišo? Tai, pati persižegnojusi ir
jį peržegnojusi, nuėjo į šalį, kalbėdama rožančių ir
atgailodama už padarytas nuodėmes.
O Baltaragiui tada kaip tik šovė į galvą: kodėl jis
negalėtų apgauti Pinčuko, kuris jį apgavo, ir vietoj
dukters išleisti už velnio tą ligi gyvo kaulo įgrisusią
senmergę, davatką Uršulę? Juo labiau, kad ji pati
to nori. Tai ir tegu sau eina nuo jo vargšės galvos.
86
Ko čia pavydėti laimės? Tiktai nesitikėjo iš karto
apgauti velnią ir davatką, tai lūkuriavo nerimaudamas, o čia ir dvylikti metai suėjo.
Bet ir tada Baltaragis vargu ar ką būtų padaręs
svyruodamas ir abejodamas, ar išsivaduosiąs iš savo
kaltės, suversdamas ant kito galvos, jei pati Uršulė
būtų nepadėjusi. Išvakarėse lyg nujausdama ji visai
padūko, trankėsi po trobą, daužėsi kieme, nerasdama sau vietos, o ir kitiems nuo jos nebuvo kur dėtis.
Duktė neapsikęsdama pabėgo pas senelius už ežero,
o Baltaragis pasislėpė malūne, pritrūkęs kantrybės
ir galutinai pasiryžęs atsikratyti Uršulės.
Temstant atvažiavo piršliai su juodbėriais žirgais
ir aukso karieta. Uršulė apkvaišo iš netikėtos laimės, o Baltaragis iškišo ją tada Pinčukui ir atsiėmė
pažadų raštą.
Naktis buvo audringa, su žaibais ir perkūnijomis, kad galėjo net malūną nutrenkti nuo pakriūtės,
bet Baltaragis, išleidęs jaunavedžius ir sudeginęs
apgaulingą raštą, buvo toks laimingas, kaip dar
niekada savo gyvenime. Tarsi didžiausias akmuo
būtų nusiritęs nuo jo krūtinės, kuris jį slėgė ištisus
dvylika metų.
Kitą dieną Jurga, parbėgusi priešpiečiais iš viešnagės pas senelius, neberado pikčiurnos Uršulės ir
87
tėvo nebepažino – toks jis buvo atsimainęs ir pralinksmėjęs.
– Gyvensim dabar mudu vienu du be vargo, rūpesčių ir amžinų barnių… Uršulė į davatkyną išėjo… –
pasakė jis parbėgusiai dukteriai, o pro jo suvargusias
akis tryško dar lig šiol nematytas džiaugsmas.
– Kodėl? – nustebo Jurga.
– Supaisysi senos davatkos! – numojo Baltaragis. –
Pati prarūgo ir visus namus praraugino. Duos Dievas,
gal nesugrįš. Tvarkykis troboje, o aš eisiu į malūną.
Kas buvo naktį, Jurga nežinojo, patikėjo, kad tėvas
taip apsidžiaugė, Uršulės nusikratęs. Tai ir pati ne
mažiau nudžiugo, nes ta niurzga senmergė jai visą
jaunystę buvo apkartinusi ir tėvo namus pragaru
pavertusi. Atrodė, kad su pereitos nakties žaibais
ir perkūnijomis praėjo visos nelaimės. Diena buvo
giedra, be jokio debesėlio.
O dar tą patį rytą auštant pamatė Baltaragis
atbėgant iš pelkių Pinčuką ir labai nusiminė, kad
nieko iš jo pastangų neišėjo. Bet greitai susigriebė.
Velniukas atrodė toks nelaimingas, išpurvintas, suniurkytas, aplamdytas, ir net vienas ragas nusuktas,
kad Baltaragis, nors ir nusigandęs, tuojau suprato,
kad ne jis, o velnias jo rankose.
88
– Kas yra? – paklausė pralinksmėjęs Baltaragis. –
Šaunios vestuvės, matyt, buvo, kad net jaunikiui
kliuvo.
– Kokios ten vestuvės? – numykė visai nusiminęs
Pinčukas. – Nepriėjome dar ligi vestuvių, o aš vos
gyvas likau. Nenoriu daugiau pačios. Pasiimk atgal
tą savo dukterį.
Suprato Baltaragis, kad smarkiai velniui nuo Uršulės kliuvo, ir pagalvojo, kad reiktų dar smarkiau
jį prigriebti, kad jis nedrįstų prie jo kabinėtis, jeigu
kartais ir suprastų apgaulę.
– Ne, taip nebus, – atsakė Pinčukui. – Suvedžiojai
mano dukterį, kur dabar aš ją dėsiu? Turi imti ją
už pačią.
– Ne, jokiu būdu, – net atbulas atšoko Pinčukas. –
Ko nori reikalauk už suvedžiojimą, bet už pačią jos
neimsiu.
Pagalvojo kiek Baltaragis ir tarė:
– Ką čia dabar su tavim darysi? Jeigu sutiktum
būti pas mane septynerius metus už berną, sukti
malūno sparnus už vėją ir visus kitus darbus dirbti,
kuriuos įsakysiu, tai gal atleisčiau tave nuo pareigos
vesti mano dukterį.
Pinčukas tik apsidžiaugė:
89
– Gerai, – sako. – Būsiu pas tave septynerius metus
už berną ir kuo ištikimiausiai tarnausiu.
– Gerai, – sutiko ir Baltaragis. – Paskui galėsi eiti
sau kitos pačios ieškoti.
– Ne, – pasipurtė velniukas. – Niekada daugiau
neieškosiu jokios pačios. Ir pagalvoti apie tai nenoriu.
– Kaip žinai, – patraukė pečiais Baltaragis, – tavo
reikalas. O dabar, matai, jau išaušo. Metas pradėti
darbą.
– Ką liepsi daryti? – sukruto velniukas, tarsi naktį
būtų buvęs visai nenukamuotas.
– Daug malimo turiu, – atsakė Baltaragis, – o nėra
vėjo. Pasuk malūno sparnus už vėją.
– Gerai, – sutiko Pinčukas ir čia pat užlėkė ant
malūno sparnų kaip vėjas.
Malūnas tuojau pradėjo suktis, ir juo toliau, juo
smarkiau, Baltaragiui teko net tramdyti savo berną, kad per daug spartus nebūtų. O Pinčukui taip
patiko suktis ant malūno sparnų, kad net užmiršo
pereitos nakties visas nuoskaudas, ir iš viso jam daug
smagiau buvo, negu liūne kiurksoti ir trūnyti. Net
stebėjosi Pinčukas, kaip jis anksčiau to nesuprato
ir neatėjo Baltaragiui į talką.
Bet per anksti Pinčukas apsidžiaugė. Pradėjus
dienoti, pamatė pareinančią iš pelkių Uršulę ir ne-
90
savu balsu keikiančią Baltaragį ir jį, Pinčuką, ketinančią abiem užkurti baisią pirtį. Tada Pinčukas
nusigando, kad iš tos baimės pats nepajuto, kaip
šoko nuo sparno tiesiai pro langiuką į malūną ir,
visas drebėdamas, susmuko prie Baltaragio kojų.
– Kas atsitiko? – nustebo Baltaragis.
– Gelbėk, tavo duktė pareina, – gailiai sucypė
velniukas.
– Ką tu sakai? – krūptelėjo Baltaragis nusigandęs
ir pasižiūrėjo pro langiuką.
Nagi iš tikrųjų pareina pūškuodama Uršulė iš
pelkių, visa dumblina ir baisiai įsiutusi.
– Na, vyruti, dabar ne juokai. Matyt, gerai tu
ją įpykinai. Gali abiem kliūti. Lįsk tu kol kas po
girnomis ir tūnok, o aš eisiu malūno durų užremti.
Bematant palindo Pinčukas po girnomis ir tūno
drebėdamas, o Baltaragis nuėjo, užrėmė iš vidaus
duris ir žiūri pro plyšiuką, kas čia bus. Parėjo Uršulė,
pasiautėjo, buvo pribėgusi prie malūno, bet į vidų
negalėjo įsiveržti (Baltaragis jau nusigando, ar ne
per silpna durų sklendė), o paskui staiga apsisukusi
išbėgo iš namų su ryšulėliu, vis atsigrįždama, grūmodama supintijusia kumštimi ir keikdama.
91
O kai Uršulė jau taip toli nubėgo, kad nebebuvo
matyti ir girdėti jos keiksmų, Baltaragis atsiduso
ir tarė Pinčukui:
– Lįsk iš po girnų. Šį kartą pagriaudėjo ir praėjo.
Bet tu būk atsargus! Moterys, kaip ir jūs, velniai,
gali viskuo apsimesti. Pamatęs tokį sutvėrimą su
sijonu, lįsk po girnomis ir lindėk nematomas, nes
kai užklups, o ypač ta ragana, ir aš neišgelbėsiu.
Pinčukas, vis dar drebėdamas, išlindo iš po girnų visas miltuotas ir klausė Baltaragio pamokymo
kaip tikro savo tėvo, nepraleisdamas nė vieno žodžio. Paskui šventai to laikėsi: kai tik pamatydavo
moterį, tuojau sprukdavo po girnomis ir tūnodavo,
bijodamas net sučiaudėti.
Tokios baimės jam, vargšui, įvarė Uršulė. O Baltaragis šį kartą buvo visiškai Uršule patenkintas
ir net jai dėkingas. Nugriaudėjo kaip pritvinkusi
audra, ir diena šviesesnė pasidarė.
92
XV
Bet kaip čia iš tikrųjų buvo, vienas galas žino.
Visokių gandų pasklido, ir žmonės visaip spėliojo.
Kai kas net buvo linkęs patikėti Uršule: neapsikęsdamas Baltaragis tikrai bandęs išleisti ją už Pinčuko
ir naktį išdrėbęs į Paudruvės pelkes.
O kiti žmonės kraipė galvas ir nenorėjo tikėti
senmergės prasimanymais bei kliedėjimais. Visi
gerai žinojo, kad Uršulė buvo ligi gyvo kaulo įgrisusi
Baltaragiui, kuris jos niekaip atsikratyti negalėjęs,
nes buvo lėtas žmogus. Tai kaip jis čia galėjęs su
velniu susidėti?
O jo artimiausias kaimynas, piršlys ir kūmas
kalvis Juodvalkis, buvo gudrus žmogus, net senatvėje mėgęs išdaigas ir juoką. Tiktai ras progos, jis
bematant prasimanys ir negirdėtų dalykų. O Baltaragis negi tik už jo sąmojį visą laiką būtų jam už
dyką malęs? Anksčiau, suprantama, už sėkmingas
piršlybas (galas žino, kaip ir išpiršo senam kelmui
jauną merginą, turbūt čia neapsieita be velnio), o
dabar už ką gi maltų?
Gudresni žmonės spėliojo, ar tik ne Juodvalkis
viską padarė. Kai Baltaragiui visiškai įgriso Uršulė,
93
persirengęs piršliu ir prisilipdęs iš linų kuodelio
barzdą ligi kelių, o už jaunikį pasiėmęs savo pusbernį Jurgutį, gerai jį nušvietęs ir išmaliavojęs, vakare
pas Baltaragį į malūną nuvažiavo, ir naktį išdrėbę
Uršulę su gelda į pelkes.
Atsirado ir tokių, kurie buvo girdėję Baltaragio ir
Juodvalkio suokalbį, kai nusiminęs Baltaragis buvo
užsukęs į kalvę.
– Daryk, kaimyne, ką nori, – tarė netekęs vilties
Baltaragis. – Maliau tau ir malsiu už dyką, tiktai
išgelbėk mane nuo Uršulės. Visai gyvenimo per ją
nebėra nei man, nei mano dukteriai.
– Didelio čia daikto, – atsakė nusijuokęs Juodvalkis. – Nori, aš ją ne tik iš tavo malūno iškraustysiu,
bet ir už Paudruvės pelkių velnio Pinčuko išleisiu.
– Kaip tu padarysi? – apsidžiaugė ir suabejojo
Baltaragis.
– Tai jau mano reikalas, – atsakė, gudriai prisimerkęs, Juodvalkis. – O tu, jei man ir toliau už dyką
malsi, tai ir padarysiu pirmą subatvakarį. Jurguti,
ar dar nori piršliais važiuoti?
– Noriu, – iššoko Jurgutis iš kampo nuo dumplių
ir šnirpštelėjo per sieksnį.
– Na, tai ne šnirpščiok, o pustykis! – sudraudė
kalvis Jurgutį. – O tu, – tarė Baltaragiui, – gali ramiai
94
sau eiti namo ir laukti piršlių. Aš baigsiu kaustyti
Gaidžgalės karčemninkui Šešelgai bajorišką kalamašką ir viską puikiausiai sutvarkysiu.
Bet gal taip buvo, gal ir nebuvo. Subatvakarį
Juodvalkis tikrai baigė kaustyti Šešelgai bajorišką
kalamašką, bet Šešelga iš vakaro jos neatsiėmė. O ir
Juodvalkis, rodos, niekur nebuvo išvažiavęs naujos
karietos išbandyti. Naktis pasitaikė kaip tik labai
tamsi ir su perkūnijomis, o iš ryto buvo didelis rūkas.
Tiktai Jurgutis, auštant parbėgęs iš kaimo visas
dumblinas, prunkštė į saują kaip katinas, bijodamas
nusišnirpšti, ir su šiaudų gniūžte prie tvenkinio šveitė kažkur išpurvintą naują kalamašką. Bet kur jis
pats išsidumblino (gal kur lindo į svetimą kamarą
pas mergas, ir nučiupę bernai dumble išmurdė) ir
kur buvo išpurvinta kalamaška, buvo neaišku. Baigiant ją šveisti, atjojo pagiriotas Šešelga ir išsivežė
kalamašką, o Jurgutis nulindo kalvėje už žaizdro
išsimiegoti.
Bet ir miegodamas visą laiką prunkštė ir šnirpštė, o pabudęs Dieve gink nebenorėjo nei piršliais
važinėti, nei vesti.
– Tai gerai, – tarė jam kalvis, – tik žiūrėk man,
niekam neprasitark, kas naktį buvo, nes tada reiks
tau vesti Uršulę ir su ja gyventi.
95
– Ne, – atsakė pasipurtydamas Jurgutis, – geriau
visą gyvenimą dumples pūsiu ir retkarčiais nusišnypšiu pro vieną nosies skylutę per sieksnį.
– Na, šitą tai gali daryti, – sutiko kalvis. – O apie
tai, kas buvo naktį, šiukštu niekam neprasitark.
Bet kur tau pusbernis iškęs nepasigyręs tokia
išdaiga! Dar tą pačią pavakarę apibėgo pusę kaimo ir, raitydamasis iš juoko, šnirpščiodamas ir
prunkšdamas į saują, pasakojo, kaip sutemus vakare nuvažiavęs su kalviu Juodvalkiu piršliais pas
Baltaragio Uršulę naująja Šešelgos kalamaška, o
paskui naktį, griaudžiant perkūnijai, išvertę ją su
kiaura gelda į Paudruvės pelkes. Ten ir jam gerai
kliuvę, netyčia įsipainiojus į šimtakvoldį Uršulės
sijoną, bet laimingai ištrūkęs, o Uršulę vesti pats
velnias Pinčukas pasišovęs. Kaip iš tos bėdos Uršulė
išsikapstė, Jurgutis nežinojo, tik girdėjo, kad ji tą
pat rytą prakeikė Baltaragio malūną ir pabėgo į
Švendubrės davatkyną.
Bet Jurgutis ne tiek pasakojo, kiek prunkštė į saują
kaip katinas ir šnirpščiojo per sieksnį pro vieną ir
kitą šnirpšlę, tai nieko tikro nebuvo galima suprasti
ir viską teko laikyti pusbernio, ir dar priekvailio,
sapaliojimais. Ir juo patikėjo ne daugiau kaip Uršule.
96
O užklausta Uršulė, ar ne Juodvalkis su Jurgučiu
buvo pas ją atvažiavęs piršliais ir išdrėbęs su gelda
į pelkes, piktinosi ir žegnojosi:
– Ar aš akla, ar ką? Pati savo akimis mačiau. Koks
ten Jurgutis? Ar aš to kvaišos nepažįstu?.. Su ragais
buvo! Tikras Pinčukas!
Jurgutis, pamatęs Uršulę, sprukdavo prunkšdamas į šalį, kad nepakliūtų į jos rankas ir nereikėtų
vesti. Kaip tą naktį buvo – galas juos žino. Jurgutis
vienaip, Uršulė kitaip pasakojo. Viskas susipainiojo,
ir nežinia buvo, kuo čia dabar tikėti. O užklausti
Baltaragis su Juodvalkiu – vienas tylėjo, o kitas šaipėsi pro ūsus:
– Supaisai pusbernio ir senmergės kliedėjimų?..
Gal jiems prisisapnavo?
Sapnas sapnu, o kitą dieną Paudruvės pelkėse,
prie pat didžiosios akivaros, piemens atrado kiaurą
geldą ir ant kadugio sudraskytą Uršulės šimtakvoldį
sijoną. Geldą paliko (ką veiksi su kiauru daiktu), o
sijoną atnešė Baltaragiui. Jis ir pakabino jį malūne
Uršulės atminimui dulkėms šluostyti. O paskui nusiplėšė jo pusę Juodvalkis ir parsinešė į savo kalvę:
ir suodžiams pavalyti, ir Jurgučiui atgrasinti, kad
daugiau nekvailiotų ir neįsigeistų piršliais važinėti.
97
Taip ar kitaip čia buvo, tiktai apie Baltaragio malūną ėmė sklisti nepaprasti gandai, o paskui ir galas
žino, kas ten dėjosi.
98
XVI
Taip ar kitaip buvo tą nelemtą naktį, tiktai Pinčukas nuo to ryto pasidarė Baltaragio bernas ir
ištikimai tarnavo pas jį beveik septynerius metus.
Jis su malonumu suko malūno sparnus už vėją,
prižiūrėjo girnas ir atlikdavo visus kitus darbus,
kuriuos jam pavesdavo Baltaragis. Ir būtų pasidaręs
visai geras malūnininkas, kad ne visokios velniškos
silpnybės. Bet ko norėti iš velnio, jeigu ir žmonės
to gero apsčiai turi, o juk velnias, kaip sako, visų
blogybių įkūnijimas.
Turėjo Pinčukas ir gerų ypatybių, iš kurių Baltaragiui labiausiai patiko, kad buvo sąžiningas, laikėsi
savo žodžio ir bijojo moteriškų sijonų. Jau iš tolo
pamatęs moterišką sijoną, lįsdavo po girnomis ir
unkšdavo iš baimės kaip šunytis, kol Baltaragis jį
nuramindavo.
Kartais Pinčuką apimdavo senasis tinginys ir
visiškas abejingumas, bet užtekdavo tiktai išeiti
sukti malūno sparnų ir tuojau prasiblaivydavo. O
suktis su malūno sparnais visų labiausiai Pinčukui
patikdavo. Tada jis, dairydamasis po plačią apylinkę,
liūliuojančius ežerus ir žaliuojančius kalnus, pradė-
99
davo svajoti apie didelį ir gražų gyvenimą ir apie
nepaprastus žygius jam pasiekti. Bet kol kas tai
buvo tiktai svajonės, kurias įgyvendinti neturėjo
nei laiko, nei didelio noro. Tai ir pasidarė Pinčukas
visai tuščias svajotojas.
O metai bėgo po metų, ir Pinčukas vis labiau
priprato prie Baltaragio malūno. Savo liūno net prisiminti nenorėjo. Kartais net baimė jį pagaudavo, kur
dingtų, jeigu Baltaragis imtų ir išvarytų iš malūno?
Kaip tada jis gyventų ir ką darytų? Negi vėl kiurksotų per dienas ir naktis savo liekne ir beprasmiškai
snūduriuotų. Apie tai pagalvojus, velniukui net kūnas pagaugom nueidavo. Visai jis pradėjo panėšėti
į žmogų su visomis jo silpnybėmis.
Bet Baltaragis buvo geras šeimininkas, Pinčuko
darbu ir elgesiu visiškai patenkintas, ir nė nemanė
varyti jo iš malūno. Kartais, jeigu ir pagąsdindavo
moterišku sijonu (tyčia dėl to laikė malūne suplyšusį
Uršulės sijoną, kurį aną kartą atnešė piemens iš
pelkių) ar savo dukterimi, baisesne už raganą, bet
visa tai darydavo tiktai didesniam paties Pinčuko
labui. Pinčukas tai suprato ir buvo net dėkingas
Baltaragiui.
Pagaliau Pinčukas taip priprato prie Baltaragio
malūno, kad visiškai pasikeitė ir net savo velnišką
100
prigimtį ėmė prarasti. Net ir išvaizda jo atsimainė: iš juodo pasidarė baltas, kad net pats velnių
kunigaikštis nebūtų jo pažinęs, jeigu ne ragiukai
kaktoje, kurių vienas taip ir pasiliko Uršulės pusiau
išsuktas, o nutriušusi uodega baigė visai išnykti.
O kas anksčiau jį liūne pažinojo, būtų ir neįtaręs,
kad šitas guvus ir darbštus velniukas – tas pats
Paudruvės kimsynų tinginys velnias, kuris visiškai
niekam netiko.
Gal Pinčukas būtų visai pasikeitęs ir visam laikui
pasilikęs Baltaragio malūne, jei ne toks atsitikimas.
Jau baigėsi septinti metai – o iš tikrųjų velniui metai –
kaip žmogui viena diena – kai staiga jam parūpo, kas
gi taip linksmai juokiasi, apie malūną bėgiodamas.
Vieną kartą neiškentęs pažiūrėjo pro plyšį ir pamatė
nepaprastai gražią merginą, atbėgančią į malūną.
Mergina pribėgo prie Baltaragio, meiliai apsikabino jo kaklą ir pradėjo kažką kuždėti į ausį vis
kvatodama. Tas juokas buvo toks linksmas, kad net
už širdies griebė.
Pinčukas iš pradžių baisiai nusigando ir norėjo slėptis po girnomis, bet tas linksmas juokas ir
šviesios merginos akys sulaikė Pinčuką, ir jis užsižiopsojo.
101
Paskui, pasislėpęs už sąsparos, Pinčukas nugirdo,
kaip mergina pasakojo Baltaragiui:
– Nežinau, tėveli, ketina ir pas mane piršliai atvažiuoti, bet aš ištaisysiu tokias piršlybas, kad antrą
kartą niekas ir užsiminti apie jas nenorės.
– Ak tu, mano išdykėle! – atsakė susirūpinęs Baltaragis. – Argi šitaip merginos daro? Atvažiuos piršliais jaunikis, kuris tau patiks, ir išvažiuosi, mane
vieną palikusi.
– Niekados, – purtėsi mergina. – Nors ir pats
karalaitis su auksine karieta.
Paskui mergina, apsikabinusi Baltaragį, nuėjo į
trobą, o Pinčukas nusekė akimis ir susirūpino, kas
ji galėtų būti. Nenorėjo tikėti, kad tai būtų ta pati
Baltaragio duktė, piktesnė už raganą, kuri jam vos
akių neišdraskė ir vieną ragą išsuko. O jeigu ne
duktė, tai kas ji būtų?
Taip parūpo Pinčukui ta mįslė, kad jis laužė galvą
(visai galvoti buvo atpratęs anksčiau, snūduriuodamas pelkėse, o paskui sukdamas Baltaragio malūną)
ir negalėjo nieko suprasti. Turbūt dar ir todėl, kad
kiekvieną kartą, kai pasirodydavo mergina kieme ar
malūne, jis visiškai sukvailėdavo ir, viską užmiršęs,
ryte rydavo ją akimis, nieko negalėdamas galvoti.
Tokia graži jam buvo, kad atsižiūrėti negalėjo. Kaip
102
tik apie tokią snūduriuodamas svajodavo ir sapnuodavo. Argi ji tikrai tokia būtų?
Meilė į velniuko širdį įsimetė, ar ką jau, kad jis net
sublogo, sekiodamas merginą akimis ir spręsdamas
neįspėjamą mįslę. Baltaragis, to visai nežinodamas,
susirūpino, ar kartais jo bernas nesusirgęs, kad
toks liūdnas pasidaręs ir sunykęs. Gal savo liūno
ar pragaro pasiilgęs.
– Nenusimink, – kartą paguodė. – Jau baigiasi
septinti metai, galėsi eiti, kur norėsi.
– Niekur aš neisiu iš tavo malūno, – atsakė nuliūdęs velniukas. – Amžinai čia pasiliksiu.
– Kaip nori, – patraukė pečiais, nieko neįtardamas,
Baltaragis. – Būk, jeigu patinka.
O kitą kartą pats Pinčukas nei iš šio, nei iš to
užkalbino Baltaragį:
– Kas ta mergina, kuri čia po kiemą bėgioja?
– Kokia mergina? – suprato Baltaragis, bet dėjosi
nesuprantąs, nežinodamas, kas velniui parūpo.
– Nagi ta, kuri taip linksmai juokiasi ir kažko
laukia, – paaiškino Pinčukas.
– Ak šita! – apsiniaukė supratęs Baltaragis ir norėjo pagąsdinti Pinčuką, kad ji esanti dar baisesnė
negu anoji, kurią leido už jo, bet pažiūrėjo į Pinčuką
103
ir pagailo jo, toks jis sunykęs buvo. Tai ir pasakė
tik tiek:
– Taip sau pakeleivinga. Laukia savųjų atvažiuojant su skambalais. Kai jie atvažiuos, tai ji išvažiuos.
Gali nebijoti.
Bet Pinčukas neatstojo.
– O kas tie savieji?
– Ar aš žinau? – atsakė nepatenkintas Baltaragis. – Bet tu įkyrus daraisi. Pasuk verčiau malūno
sparnus: nėra vėjo, malti reikia.
Pirmą kartą Pinčukas nenoromis suko malūno
sparnus, visą laiką galvodamas, ką čia nuo jo malūnininkas slepia. Pasuks, pasuks ir sustoja susimąstęs. Pagaliau Baltaragiui pritrūko kantrybės, ir jis
iškišo galvą pro langelį:
– Ar tu suki, ar nesuki? – šuktelėjo.
– Suku, suku, – piktai atsakė Pinčukas ir liežuvį
kyštelėjo.
Deja, Baltaragis, užimtas darbu, nepamatė, kad
jo bernas pasidarė toks įžūlus ir nemandagus.
Bet Pinčukas šį kartą turėjo pagrindo.
104
XVII
Tuo laiku ir Jurgutis, ištikimai pratarnavęs pas
Juodvalkį už parankinį, iš pusbernio pasidarė senbernis, bet vis toks pat priekvaišis, o paskui ir visai
pablūdo.
Kalvio amato taip ir neišmoko, nes jam visiškai
užteko pūsti dumples, klausyti, kaip jos ūžia, žiūrėti,
kaip ugnis žėruoja žaizdre, ir kibirkštys laksto palube pro aukštinį… O kai kalvis, čiupęs replėmis iš
žaizdro įkaitintą geležį, imdavo kalti, pasidėjęs ant
priekalo, tada ir jis prisidėdavo, mažu kūjeliu mušdamas į taktą, ir būdavo labai patenkintas. Paskui,
kai kalvis, nukalęs daiktą, mesdavo į kubilą vandens,
ir tas sušnypšdavo, Jurgutis smagiai nusišnirpšdavo per vieną šnirpšlę, o kalvis nusišluostydavo nuo
kaktos išrasojusį prakaitą.
– Ar gerai? – paklausdavo kalvis.
– Gerai, – pritardavo Jurgutis.
– Nenori piršliais važiuoti?
– Nenoriu.
– Na, tai žiūrėk man! – tardavo kalvis ir prisimerkęs žvilgteldavo į kabančio pasienyje Uršulės
105
sijono suplyšusią pusę. – Nėra bobų be sijonų, o su
sijonais žinai kaip atsitinka…
Tiktai vieni tie nemalonūs atsiminimai Jurgutį
kankino, o kalvis dar kaip tyčia liepdavo su ta Uršulės sijono puse apvalyti suodžius kalvėje. Ką darys
Jurgutis, šluostydavo, bet per tiek laiko iš Uršulės
sijono liko tik suodinas škurlys ir nemalonūs atsiminimai, kurie taip pat pamažu baigė blėsti.
Gal būtų Jurgutis visai nusenęs ir pasilikęs kalvėje amžinu parankiniu, bet kartą, kalvio pasiųstas į
malūną, pamatė Baltaragio dukterį Jurgą, jau gražią
paauglę merginą, ir galas žino, kas jam pasidarė. O
kai išgirdo jos linksmą juoką, tai visai galvos neteko.
Sugrįžo į kalvę sumišęs ir suirzęs, šnirpščiojo
pro vieną, pro kitą nosies skylutę ir prie dumplių
nustovėti negalėjo. Žaizdras čia suliepsnodavo, čia
vėl užgesdavo. Pritrūko kantrybės kalvis, laukdamas, kol įkais geležis:
– Ar tu dumi, ar nedumi? – pašnairavo į Jurgutį.
– Dumiu, dumiu… – atsakė Jurgutis, šnirpštelėjęs
pro abidvi šnirpšles, lyg verkdamas.
– Kas tau yra? – susidomėjo kalvis.
Jurgutis dar labiau sušnirpštė pro nosį ir užgulė
dumples, nieko neatsakydamas.
106
Žaizdras įsiliepsnojo, kad ne tik kibirkštys, bet
ir liepsna lėkė pro aukštinį.
– Ar pasiutai? Kalvę dar uždegsi! – sustabdė kalvis
įsikarščiavusį Jurgutį. – Kas čia tau užėjo? Nusišnypšk, ir praeis…
Jurgutis nusišnypštė ir pats dingo iš kalvės. Kalvis
tuo tarpu jo nepasigedo, o Jurgutis slankiojo apie
Baltaragio kalną ir malūną, norėdamas dar kartą
pamatyti Jurgą ir išgirsti jos linksmą juoką.
Susitiko Jurgą paežerėje, skraidančią su žuvėdromis, ir užsispoksojo.
– Kokia tu graži! – tarė susižavėjęs Jurgai. – Visą
amžių žiūrėčiau į tave ir neatsižiūrėčiau.
– Ką tu čia prasimanai, Jurguti? – stabtelėjo prabėgdama Jurga. – Verčiau nusišnypšk, ir bus gerai.
Jurgutis šį kartą nenusišnypštė, tik atsiduso ir
taip graudžiai pasižiūrėjo, kad Jurgai nesmagu pasidarė, ir ji greičiau nuskrido į malūną.
O Jurgutis dar ilgai žiūrėjo, kur ji nubėgo, ir tik
vėlai vakare sugrįžo į kalvę. Patamsyje šnirpšdamas
nulindo į savo kampą už žaizdro ir negalėjo užmigti. Vis dūsavo ir šnirpštė, lyg verkdamas. O iš ryto
nenorėjo keltis ir dumplių pūsti.
107
– Kam tu vežei mane piršliais pas tą raganą Uršulę? – prikišo kalviui. – Tiktai apjuokinai visam
amžiui…
– Nagi pats norėjai! – pašnairavo kalvis.
– Maža ko norėjau! – prikišo Jurgutis. – Tai dabar
nuvežk piršliais pas Baltaragio Jurgą.
– Matai, ko įsigeidė! – nustebo kalvis. – Žilė galvon, velnias uodegon… Juk tu jau senbernis, o ji
dar mergaitė…
– O kai Baltaragis senbernis buvo, išpiršai jam
Marcelę, – prikišo Jurgutis.
– Maža kas buvo, antrą kartą to nebus, – griežtai
atsakė kalvis ir ėmėsi darbo. – Pūstelk dumples!
– Na, kad nebus, tai nebus, – nusišnypštė nepatenkintas Jurgutis ir stojo prie dumplių. Bet ne tiek
dūmė, kiek kažką galvojo. O paskui, kur buvęs, kur
nebuvęs, vis dažniau dingdavo iš kalvės ir sukdavosi
apie Baltaragio malūną.
Pagaliau kalvis, pritrūkęs kantrybės, nuėjo į malūną ieškoti Jurgučio, kuris amžinai ten slankiodavo
kaip užkerėtas.
– Na, kaimyne, – prikišo Baltaragiui, – nebuvo
taip derėtasi, kad mano gizelį viliotum.
Baltaragis tiktai nustebo:
108
– O kas jį vilioja? – atsakė, patraukdamas pečiais. – Man jo visai nereikia. Dar tik miltus prišnypš,
amžinai šnirpščiodamas.
O Jurgutis kaip tik buvo viršuje prie girnų, norėdamas padėti Baltaragiui pakelti maišus. Bet, nugirdęs kalvį su malūnininku besišaipant, įsižeidė
ir, numetęs miltų maišą į šalį, spruko iš malūno.
– Palauk, palauk, pasikalbėsim, kur tave dėti? –
bandė jį sulaikyti kalvis. – Nuo kalvės atitrūkai ir
malūne netinki. Ar tik nenori kur piršliais važiuoti?
Jurgutis nieko neatsakė, tik pašnairavo su priekaištu į kalvį ir nuėjo paežere, baisiai nusiminęs.
Eitų kur akys mato, toliau nuo savo nelaimės, bet
negalėjo atitraukti žvilgsnio nuo malūno, kur aplinkui skraidė Jurga kaip žuvėdra, pavergusi jo širdį
ir visas mintis.
Bet, negalėdamas nieko sugalvoti ir padaryti,
sukosi tiktai kaip užburtas aplinkui, žvilgčiodamas
iš tolo į malūno sparnus ir dūsaudamas. O sutikęs
Jurgą, spoksodavo į ją kaip apuokėlis, negalėdamas
žodžio ištarti. Jurgai sunku buvo pakelti beviltišką
Jurgučio žvilgsnį, ir ji vengdavo su juo susitikti.
Nusiminęs Jurgutis grįždavo į kalvę, bet ir ten
negalėjo nusiraminti. Pūsdamas dumples, jausdavo – tarsi ne žaizdras liepsnotų, o jo širdis, svaidy-
109
dama kibirkštis. Ir kalvis, rodos, ne į priekalą kūju
daužytų, bet į jo galvą. Jurgutis neištverdavo ir vėl
sprukdavo iš kalvės į paežerę.
– Visai pablūdo! – susirūpindavo kalvis. – Bet ką
čia padarysi? Pakvailios, ir praeis, kad tik nenusiskandintų.
Jurgutis gal būtų seniai nusiskandinęs, bet ežero gelmės negalėjo jo širdies atvėsinti. Jis klajojo
paežerėmis ir ieškojo progos dar kartą pamatyti
Jurgą, o paskui nors eiti į pasaulio galą. Bet niekur
nėjo, tik sukosi užburtame rate, bijodamas prarasti
iš akių Jurgą, norėdamas ją bent iš tolo pamatyti.
O subatvakariais, kai pasigirsdavo paežerės keleliais piršlių skambalai, Jurgutis visai neturėdavo
kur dėtis. Sprukdavo iš kalvės ir bėgiodavo kaip
pakvaišęs, nežinodamas, ko stvertis, ir tik vieno
bijodamas, kad piršliai su jaunikiais neatvažiuotų
į malūną ir neišvežtų Jurgos, kurios nematydamas,
negalėtų gyventi kaip be saulės. O ji ir už saulę jam
buvo skaistesnė.
Tada Jurgutis iš sielvarto prasimanė tokių dalykų,
kokių net neįtartum, kad jis sugebėtų atlikti. Bet
čia jis veikė ne vienas, turėjo ir antrininką, kuris
taip pat dėl Jurgos iš proto kraustėsi. Bet kaip jie
110
nesusitiko ir vienas kito nepastebėjo, galas juos žino.
Turbūt vienas antro – kaip savo šešėlio.
111
XVIII
Rudeniop jau buvo, kai Pinčukas, sukdamas malūno sparnus, išgirdo tolumoje varpelį. Tas varpelis,
iš pradžių vos girdimas, vis artėjo pro kalnus ir
paežeres ir vis garsėjo.
– Kas gi čia galėtų būti? – susirūpino Pinčukas
ir stengėsi vis aukščiau iškilti, kad pamatytų, kas
ten dindi.
Ir pagaliau pamatė. Nuo Gaidžgalės karčemos
kryžkelės pasuko malūno link vežimas su skambalu.
Vežime sėdėjo du vyrai: vienas jaunas, kitas senas.
– Turbūt tos merginos savieji atvažiuoja išsivežti, –
suprato Pinčukas, ir baisiai apmaudu jam pasidarė.
Iš to apmaudo taip smarkiai pasuko malūno sparną,
kad net malūnas pašoko iš vietos, o jis pats nulėkė
padebesiais ir velnias žino kur dingo.
– Ar iš proto išėjai? – šūktelėjo supykęs Baltaragis
ir iškišo galvą pro langelį.
Bet Pinčuko nė kvapo nebuvo ant malūno sparnų,
nors jie vis dar kaukdami sukosi nuo to smarkaus
suktelėjimo.
Tuo laiku ir Jurgutis, išgirdęs piršlių skambalą,
staiga dingo iš kalvės.
112
– Kur jį galas išnešė? – pasigedo kalvis, bet nesulaukdamas pats vienas apsiėjo: viena ranka dumples
pūtė, o kita geležį kaitino žaizdre.
O Jurgutis, kaip tik laiku iššokęs iš kalvės, įkišo
baslį į ratą pravažiuojantiems piršliui su jaunikiu.
Tie nepastebėjo piktos išdaigos ir nudardėjo ligi
Gaidžgalės karčemos, barstydami rato stipinus ant
kelio.
Ties Gaidžalės karčema jau buvo atskridęs Pinčukas, ir kai piršlys su jaunikiu leidosi nuo kryžkelės
į pakalnę, jis įsikibo iš visų jėgų į paskutinius ratus
ir nepaleidžia, kad net vežimas stabtelėjo. Piršlys
mostelėjo arkliams botagu, arkliai įsiręžę trūktelėjo, paskutiniai ratai triokšt ir subyrėjo. Pinčukas
spruko į griovį už krūmų ir žiūri, kas dabar bus.
Arkliai pasibaidė, piršlys su jaunikiu išsivertė
pro vežimo galą, gerai dar, kad vadelių versdamiesi
nepaleido, sustabdė arklius, o paskui žiūri ir savo
akimis netiki.
Tada piršlys ir sako:
– Ar velnias čia tuos ratus sulaužė? Nei akmuo,
nei duobė, ne kitaip, kaip pats nelabasis.
– Eik jau, dėde, – atsakė jaunikis, purtydamas
dulkes nuo skvernų. – Kur jis čia painiosis? Saulė
dar tik leidžiasi.
113
– Tu man nesakyk, senas aš žmogus, visko esu
matęs ir žinau: ne kitaip čia, kaip ano darbas, – tvirtino piršlys, bijodamas ne laiku paminėti velnią ir
apžiūrėdamas sulūžusius ratus.
– Gana, jau gana, – nesutiko jaunikis, nesmagiai
jausdamasis, kad taip pasibaigė jo pirmos piršlybos.
– Tu tiktai pažiūrėk, – nenusileido piršlys ir rodė
jaunikiui suirusius ratus, – ratai tarsi ne sulūžę,
bet išplėšti būtų. Sakiau, geriau nevažiuokime pas
tą Baltaragio dukterį. Tėvas raganius, tai ir apie
dukterį, žinai, velniai sukasi. Ne kas kitas, tiktai
jie mums ratus sulaužė.
Tai išgirdęs, Pinčukas nusišiepė patenkintas. Mat
vėl atgavo savo velnišką prigimtį ir apsidžiaugė,
padaręs žmogui išdaigą.
– Eik jau, dėde, – spyrėsi jaunikis. – Viduryje dienos niekus paistai.
– Pats matai, kokie čia niekai, – kraipė galvą piršlys. – Gerai dar, kad priekiniai ratai liko. Susitaisysime bėdą ir važiuosime namo.
– Kaip dabar čia važiuosi, dėde? Negražu, – nusiminė jaunikis, bet ir pats matė, kad nieko geresnio
neišgalvosi.
– Dėkok Dievui, vaike, – sako piršlys, – ar tam
velniui, kuris ratus sulaužė ir nesuvedė tavęs su
114
to raganiaus dukterimi. Ką darytum, tokią gavęs?
Visą amžių keiktumeis.
Tai išgirdęs, Pinčukas prisiminė savo nelaimę su
Uršule, kuri laimingai pasibaigė, ir vėl nusišiepė. Bet
čia pat pliaukštelėjo pats sau per kaktą ir atsigodojo:
– Koks aš kvailas buvau, – pats sau tarė. – Juk
mane apgavo Baltaragis kaip tą patį kvailiausią velnią. Ir aš dar jam septynerius metus malūną sukau!
Aišku kaip ant delno, kad jis norėjo iškišti man kažkokią raganą, o dukterį sau pasilikti ir už kito išleisti.
Na, taip nebus. Neatvažiuos pas Baltaragio dukterį
joks jaunikis su piršliu. Sužinos jis, senas kelmas,
kad velnių negalima suvedžioti ir apgaudinėti.
Palaukė Pinčukas, kol piršlys su jaunikiu susitaisė
iš sulūžusių ratų bėdą ir atgal nuvažiavo, nusirišę
skambalą.
– Taip visiems bus, jeigu ne blogiau, – pagrasino
Pinčukas, klausydamas tolstančios bėdos tarškėjimo. – Nesulauksi, Baltaragi, piršlių, nors ir girdėsi
jų skambalus.
Taip nutaręs Pinčukas negrįžo atgal į Baltaragio
malūną, nors ir buvo dar nepasibaigę septinti metai.
Juk ir taip jį apgaulingai išnaudojo!
O Baltaragis veltui laukė sugrįžtant savo berno.
Dienos buvo kaip tyčia be vėjo, ir malūnas stovėjo,
115
suglaudęs sparnus. Pyko Baltaragis, kurgi tas velnias būtų dingęs, malimo buvo pilnas malūnas, o
čia tokia gaišatis. Pagaliau suprato, kodėl Pinčukas
negrįžta. Matyt, nors ir kvailas, bet dėlto pagaliau
suvokė, kad buvo apgautas, ir įsižeidė.
Dabar suko Baltaragis galvą, kaip išvengti velnio
keršto. Tik nieko negalėjo sugalvoti, nes ir nežinojo,
koks bus tas kerštas ir kaip čia reiks nuo jo apsiginti.
O Pinčukas sugrįžo į savo pelkes ir taip pat daug
galvosūkio turėjo. Visą laiką galvojo apie naujas kliūtis Baltaragio dukters piršliams ir lakstė jų taisyti.
O piršliai su jaunikiais tarsi susitarę vienas po kito
važiavo į malūną, kartais net po kelis iš visų keturių
pusių. Pinčukui daug vargo buvo, kol jis visiems
sukliudydavo, o pačius atkakliausius paklaidindavo
tarpuežerių pelkėse arba nuo skardžio kur nustumdavo, sudaužydamas vežimą ir nusukdamas sprandus.
Visiškai nusilakstė Pinčukas, gaudydamas piršlius,
neturėjo laiko nei mauruose pagulėti, nei pasvajoti,
bet užtat atgavo visą velnišką galybę ir vikrumą.
Ir Jurgutis tą rudenį nepaprastai atkuto, nenustygdamas kalvėje ir vis kažkur dingdamas.
– Kur tave galas nešioja? – ne kartą barė jį kalvis,
bet Jurgutis tiktai šnirpščiojo ir nieko nesakė.
116
Juodvalkis įtarė, kad vis dar Jurgutis dėl Baltaragio dukters iš proto kraustosi. Bet ką čia padarysi?
Jis nežinojo, kad tas iš vieno su velniu Pinčuku veikia,
tai nieko ir nedarė. Pakvailios pusgalvis į senatvę, ir
praeis. O tuo laiku gal ir Baltaragio duktė ištekės,
ir nebus pagundų.
Bet per visą rudenį nė vienam jaunikiui su piršliu
nepavyko atvažiuoti pas Baltaragio dukterį. Vis kas
nors pakeliui nutikdavo, ir piršliai su jaunikiais kitur nuklysdavo. Jurgučio niekas neįtarė. Visą bėdą
suversdavo Paudruvės pelkių velniui Pinčukui.
Pagaliau ir Baltaragis įsitikino, kad čia jo berno
kerštas, tiktai nežinojo, kaip jį nugalėti, ir vėl žilo ir
linko iš didelio rūpesčio, nors kartais ir džiaugdavosi, kad piršliai su jaunikiais, negalėdami atvažiuoti,
negali išvežti dukters, kurią jis taip labai mylėjo.
O apie Baltaragio malūną, jaunikių su piršliais
nesėkmes vis daugiau gandų ir paskalų sklido, kad
pagaliau niekas nebedrįso važiuoti piršliais pas jo
gražuolę dukterį Jurgą.
117
XIX
Pagaliau Baltaragis, nepakęsdamas žmonių paskalų, nutarė kiek pamokyti savo velnią ir, jeigu
pasisektų, vėl prie darbo pristatyti. Pakvailiojo kiek
per rudenį, ir užteks. Negi taip amžinai ir lakstys,
iškišęs liežuvį, visais aplinkiniais keliais? Nenori
bernauti malūne, tiek jau to, ir be jo bus galima
apsieiti. Gali ir vėl snausti mauruose, kas jam kliudo? Tai ir pasiryžo Baltaragis pakalbėti su Pinčuku
gražumu, kaip kaimynas su kaimynu, o jeigu tai
nepadėtų, bent kailį gerai išlupti ir pribauginti, kad
liautųsi kvailiojęs.
Tai vieną pavakarę, išsipjovęs gerą šermukšninę lazdą ir dėl visa ko pasiėmęs iš malūno seną
sudulkėjusio Uršulės sijono pusę, užsilikusią dar
nuo anų laikų, išėjo temstant į Paudruvės pelkes
Pinčuko ieškoti.
Jurga, pamačiusi išeinantį tėvą, nustebusi paklausė:
– Kur eini taip vėlai, tėveli?
Sumišęs Baltaragis atsigręžė, kišdamas už pajuosčio sijoną ir nežinodamas, ką atsakyti.
118
– Ar aš? – paklausė. – Taip čia sau. Į kaimą. Turiu
reikalą.
Jurga dar labiau nustebo. Kokie čia reikalai galėtų
būti? Tėvas niekada į kaimą nevaikščiodavo ir jokių
reikalų neturėdavo, o dabar kažkur eina prieš naktį.
– Nesusivėluok, – perspėjo Jurga. – Dabar tamsios
naktys.
Baltaragis, paskubomis leisdamasis į pakalnę,
jau iš tolo atsakė dukrai:
– Nieko. Nesusivėlinsiu. Tu manęs nelauk, eik
gulti. Gal aš kiek užtruksiu.
Ir nuėjo. Jurga palydėjo tėvą akimis, nesuprasdama, kur jis galėtų eiti. Nusileidęs į pakalnę, pasuko
ne į kaimą, bet į priešingą pusę, Paudruvės pelkių
link. Jurga, nieko nežinodama ir neįtardama, gūžtelėjo pečiais ir nuėjo į trobą.
Baltaragis, jau visai sutemus, pasiekė Paudruvės
pelkių kraštą. Palaukė, pasidairė ir pradėjo patylomis šūkauti Pinčuką. Bet atsiliepė tiktai antys su
gaigalais ir kitais balų paukščiais, kurie ten veisėsi. Paskui ir paukščiai aptilo. Nyku kiek pasidarė.
Bet Baltaragis nenorėjo grįžti atgal nieko nepešęs,
pasiryžo būtinai prisišaukti Pinčuką ir su juo pasikalbėti. Tiktai toliau į pelkes eiti bijojo, kad patamsyje kur į akivarą nenugarmėtų, tai kantriai laukė
119
pakraštyje ir kartkarčiais šūkavo. Pagaliau visai
pritrūko kantrybės.
– Kur tave galas nunešė? – supykęs tarė. – Šauki
šauki ir negali prisišaukti.
– O ko tau reikia? – staiga iš pelkių atsiliepė balsas.
– Nieko man nereikia, – atsakė Baltaragis, pažinęs
iš balso Pinčuką. – Tik tau kažko trūksta. Išlėkei
tada nežinia ko, nei algos atsiėmei, nei atsisveikinai.
Septynerius metus, rodos, gražumu pragyvenome,
galėtume gražumu ir atsiskirti.
– Kad tu mane apgavai, – piktai atšovė Pinčukas.
– Kuo gi tave apgavau? – dėjosi nekaltas Baltaragis. – Kaip sutarėme, taip ir darėme. O aš, rodos,
tavęs neskriaudžiau. Pripratau, kaip savą laikiau.
Tu ir pats niekada nesiskundei.
– Kas iš to? – vis dar neatsileido Pinčukas. – Man
tiktai akis dūmei.
– Kaipgi aš tau akis dūmiau? – nesuprato Baltaragis.
– O kaipgi kitaip. Man kažkokią raganą įkišai,
o dukterį pats sau pasilikai. Dabar manęs daugiau
neapgausi, aš jau viską žinau. Jei nori, kad susitaikytume, atiduok man gera valia dukterį, ir galėsime
toliau gražumu gyventi kaip kaimynai ir giminės.
120
„Matai, ko užsigeidė!“ – pagalvojo pats sau Baltaragis, o garsiai tarė:
– Ne, to nebus. Vieną gavai – suvedžiojai, antros
negausi.
Bet ir Pinčiukas užsispyrė:
– Neduosi, – sako, – pats nesidžiaugsi. Tol kerštausiu, kol tau ir tavo dukteriai gyvenimas pasidarys
nebemielas.
– Atsirado, matai, kerštininkas, – su panieka
atsakė Baltaragis. – Ar matai šitą sijoną? Tuojau
užmausiu ant galvos ir atiduosiu tai raganai. Tada
bus po viso kerštavimo.
– Nebijau aš nei tavęs, nei tavo sijono, – atsakė
Pinčukas. – Ir tos tavo raganos daugiau nebijau, nes
ji savo gandais ir paskalomis iš vieno eis su manimi
prieš tave ir man padės, o tave pražudys.
– Tai šitokie jūs nenaudėliai! – pasakė Baltaragis,
matydamas, kad gražumu nesusikalbės. – Kai leidau,
tai pešėtės, o dabar prieš mane abudu susidėsite.
Na, gerai. Nėra ko laukti dėkingumo iš velnio ir davatkos! Pakliūsite man dar kartą, neapsidžiaugsite.
Taip surišiu uodegas, kad visą amžių tampysitės ir
pjausitės, visa kita užmiršdami pasaulyje.
Bet Pinčukas iš tokio Baltaragio grasinimo tiktai
nusikvatojo.
121
– Tai ką, nenori taikytis? – visiškai supyko Baltaragis.
– Nenoriu, – atsakė Pinčukas.
– Nenori, tai nereikia. O aš maniau – kaip su
žmogum pasikalbėsim, susitarsim, bet velnias – vis
velnias. Tai pražūk savo pelkėse ir man daugiau į
akis nesirodyk. Tfu! – nusispjovė Baltaragis ir nuėjo.
Pinčukas, matydamas supykusį Baltaragį, norėjo
dar jį pasivyti, pasiūlyti jei ne taiką, tai bent aukso
kalnus už dukterį, tik Baltaragis kaip nusispjovė,
tai ir nuėjo neatsigręždamas, kad Pinčukas ir norėdamas negalėjo jo pasivyti. Tai, pabrukęs uodegą,
sugrįžo atgal į savo pelkes, galvodamas apie kerštą
ir tuo pasikliaudamas.
O Baltaragis, grįždamas į savo malūną, taip pat
galvojo, tiktai ne apie kerštą, bet apie tai, kaip pagaliau atsikratyti Pinčuku, kuris pradėjo labiau įgristi
negu Uršulė. Nebent iš tikrųjų surišti kaip katę su
šuniu už uodegų ir paleisti abudu, tada patys tarp
savęs pjautųsi ir kitus ramybėje paliktų. Bet kaip tu
juos suriši, jei vienas su uodega, o antras be uodegos?
Nebent tiktai davatkos liežuvį prie velnio uodegos.
Bet, nesučiupdamas nei vieno, nei antro, Baltaragis nieko negalėjo padaryti, o apie malūną vakarais
122
pradėjo šikšnosparniai skraidyti, ir naktimis pelėdos
ūkti, kad jau nežinia, ko buvo ir laukti.
123
XX
Tai nelengvas buvo ir Girdvainiui kelias pas Baltaragio dukterį Jurgą, nors ir su obuolmušiais žirgais.
Visą savaitę jis laukė, nesulaukdamas subatvakario,
o paskui – pavakarės, kad galėtų važiuoti su savo
piršliu Anupru.
Pagaliau atėjo ta laiminga valanda. Išvedė iš stonios nenustovinčius vietoje obuolmušius ir norėjo
kinkyti šį kartą ne į mėšlavežį, bet į karietą, gražiai
apkaustytą ir nudažytą, dar tėvų tėvo paliktą, tik
Anupras pertarė:
– Kam reikia? – pasakė. – Kaip pas visas važinėjome, taip ir pas šitą nuvažiuosime. Ne į kokį dvarą,
o į malūną važiuojame.
– Bet vis dėlto, dėde, – paabejojo Girdvainis, – gal
šį kartą geriau būtų, kad su karieta važiuotume.
– Nesirūpink, – numojo ranka Anupras. – Nesvarbu, kuo važiuosime, kad tik nuvažiuotume.
– O kodėl nenuvažiuotume? – nustebo Girdvainis.
– Girdėjai, ką žmonės kalba? – atsakė susirūpinęs
Anupras.
– Paskalos ir pasakos, – su panieka numojo Girdvainis.
124
– Pamatysime, – atsakė Anupras, vis labiau susirūpindamas, tarsi į tolimą ir pavojingą žygį išsirengdamas.
Bet, piršlio pertartas, Girdvainis vis dėlto pakinkė
obuolmušius į tą patį mėšlavežį, su kuriuo pas kitas
merginas važinėjo. Tiktai šį kartą jaunikis neturėjo tos drąsos ir ryžtingumo kaip anais kartais, o
ir piršlys buvo ne tik susirūpinęs, bet ir kažkoks
paslaptingas.
Prieš išvažiuodamas Visgirda apėjo vežimą ir
arklius, kažką po nosimi murmėdamas, lyg burtus
darydamas, o paskui persižegnojo ir jaunikį peržegnojo.
– Sėsk, – tarė pagaliau. – Su pono Dievo pagalba
gal ir nuvažiuosime.
Keistas pasirodė Girdvainiui Anupro prietaringumas, bet – supaisysi seną žmogų? O Girdvainiui
ir taip nekantru buvo, tai šoko į vežimą, švilptelėjo
ir išdundėjo.
Pakilo obuolmušiai kaip viesulai ir taip lėkė, kaip
dar niekada – kalnas ar klonis – vos kojom žemę
siekdami. Anupras tramdė Girdvainį, kad nepervarytų arklių, nes kelias tolimas – septynios mylios,
prireiks dar eiklumo, bet Girdvainis tiktai patraukė
pečiais: negirdėtas daiktas, kad jo obuolmušiams
125
pritrūktų eiklumo! – ir leido juos visu smarkumu.
Nepasijuto, kaip nulėkė tolimą kelią ir atsidūrė Paudruvės krašte. Tarp kalnų tyvuliavo ežerai ežeriukai,
kelias išsisukinėjo pro ežerų alkūnes, ėjo tilteliais
per sąsmaukas, upelius, kilo į kalnus, leidosi į pakalnę ir painiojosi begaliniuose vingiuose. Tuose kelio
vingiuose arkliai staiga pradėjo prunkšti, ausimis
karpyti, akimis žaibuoti ir taip lėkti, kad net Girdvainis pradėjo stabdyti savo obuolmušius.
– Nieko, – tada pertarė jį Anupras. – Dabar tegu
lekia kiek tik gali.
Girdvainis pažiūrėjo nustebęs į Anuprą ir nieko
neatsakė. Tiktai keista jam pasirodė, kad Anupras
nestabdo arklių, nors kitais kartais ir smarkios risčios vengdavo.
O arkliai vis smarkiau šuoliais ėjo. Atrodė, šį
kartą ne važiuos, bet lėkte nulėks, jeigu tik vežimo
nesudaužys ir vadelės atlaikys. Ir Girdvainiui, nors
ir norėjo kuo greičiau nuvažiuoti pas Baltaragį, pasirodė įtartinas tas arklių nepaprastas eiklumas ir
Anupro rimtas susikaupimas ir kažkokie paslaptingi
ženklai, kuriuos jie aplinkui darė.
„Negi iš tikro būtų kelias užkerėtas?“ – pats sau
pagalvojo Girdvainis ir dar smarkiau paleido ar-
126
klius, kiek tik jie įkabina, kad net kvapą užėmė nuo
smarkaus važiavimo.
O čia dar, pravažiuojant pro Paudruvės kalvę,
iššoko iš griovio kažkoks pakvaišėlis ir metėsi prie
arklių, lyg norėdamas juos sulaikyti ar pats galą
gauti, bet įsismarkavę obuolmušiai jį nubloškė kaip
šapą į liūną ir toliau nulėkė.
Taip lekiant arkliams, staiga pasigirdo kažkoks
cypimas, unkštimas čia vienoje ratų pusėje, čia kitoje arba atsilikdavo vežimo užpakalyje. Apsidairė Girdvainis – nieko nematyti, tiktai Anupras vis
kažkokius ženklus daro. O kaip pasuko pro Aklojo
ežero alkūnę, tas cypimas nuzvimbė tiesiai per liūną
ežero sąsmaukos link, kur buvo tiltelis.
Įsilėkę arkliai nespėjo priešakinėmis kojomis
tiltelio atsispirti, tiltelis – triokšt ir griuvo, bet įsismarkavę arkliai peršoko per griūvantį tiltelį, pernešdami oru ir vežimą.
Tada dar labiau kažkas po ratais suunkštė ir sucypė, tarsi būtų kas suvažinėtas, arkliai dar labiau
padūko ir taip lėkė, kad Girdvainis nespėjo nė atsigręžti pažiūrėti, kas čia atsitiko.
Neatsigręžė nė Anupras, tiktai atgalia ranka kažkokį ženklą padarė ir Girdvainiui pasakė:
127
– Nesidairyk atgal. Dar tiktai vieną tiltelį pravažiavome, o jų septyni. Lėk tiesiai, nieko nežiūrėdamas.
Girdvainis net ir norėdamas būtų kitaip negalėjęs, nes arkliai taip įšėlo, kad buvo nesulaikomi.
Bematant privažiavo antrą tiltelį – tas pats atsitiko.
Tiktai šį kartą arkliai spėjo ant tilto kojomis atsistoti. Trečią tiltą ligi pusės įvažiavo, kai jis griuvo.
Ketvirto net nepastebėjo, kaip pralėkė. Penktas subyrėjo, kai baigė per jį važiuoti. Šeštas nudardėjo,
kai buvo pervažiavę, o septintą ir patys nežino ar
jį pravažiavo, ar jis kur dingo.
Jau buvo matyti ant kalno Baltaragio malūnas,
kai staiga iš Paudruvės pelkių pakilo nepermatomas
rūkas ir viską užliejo – kelius, ežerus, kalnus – nors
durk į akį, nieko nematyti. Visa laimė, kad Girdvainis
spėjo pastebėti Baltaragio malūno kryptį ir paleido
arklius tiesiai į tą pusę.
Arkliai net šniokšdami lėkė, nesuprasi, ar į kalną,
ar į pakalnę. Taip visiškai tamsu ir akla buvo. O
paskui ratus jau ne cypė, bet tiesiog kažkas kriokte
kriokė, vydamasis ir neatgaudamas kvapo. Ir juo
smarkiau lėkė arkliai, juo daugiau atsiliko tas uždusęs kriokimas.
Pagaliau arkliai patys sustojo ir taip sužvengė,
kad rūkas staiga išsisklaidė, ir Girdvainis pamatė,
128
kad atvažiavo į Baltaragio kiemą, tiktai ne keliu,
bet nuo ežero pusės stačiausiu skardžiu, kur net
pėsčiam užlipti buvo sunku. Bet to nei Girdvainis,
nei Anupras nepastebėjo, tiktai Baltaragis nuo malūno slenksčio pamatė ir todėl nesiryžo prieiti prie
atvažiavusiųjų, nes buvo neaišku, kas jie tokie, jei
užlėkė prieš tokį kalno statumą.
O Girdvainis su Anupru, atvažiavę į Baltaragio
malūno kiemą, dairėsi aplinkui ir stebėjosi: važiavo
pro nepermatomą rūką, o čia giedriausias vakaras,
skaidrus kaip ežero vanduo. Šviesioje prieblandoje
stovi suglaudęs sparnus malūnas, lyg užsnūdęs, o
viršum jo spindi vakarinė žvaigždė. Tiktai apačioje
garuoja Udruvės ežeras, ir rūkas skleidžiasi pievose
ir pelkėse.
Taip buvo tylu, tarytum nė gyvos dvasios aplinkui nebūtų, ir sustoję Girdvainis su Anupru žiūrėjo
vienas į kitą, girdėdami tiktai savo kvėpavimą ir
nuvarytų arklių šniokštimą.
– Matai, ir atvažiavome su Dievo pagalba, – pagaliau tarė Anupras ir ėmė dairytis, ar nepamatys
ko pagaliau.
Išgirdęs Dievą minint, pakilo nuo malūno slenksčio Baltaragis ir priėjo prie atvažiavusiųjų.
– Labas vakaras, – pasakė. – Ar iš toli keliaujate?
129
– Taip, iš toli, kad iš čia ir nuo kalno nepamatysi, – atsakė Anupras. – Bet važiavome važiavome ir
paklydome. Tiktai jūsų malūnas išgelbėjo. Ar priimsite pakeleivius kiek pailsėti ir atsikvėpti?
– Labai prašome, – nusilenkė Baltaragis, ir jo
balti plaukai prieblandoje nušvito.
Girdvainis, pasisveikinęs su Baltargiu, vis dar
žvalgėsi aplinkui, ar nepamatys tos, dėl kurios atvažiavo. Nuklydo akys į seklyčios langus, bet ten
mirguliavo tiktai paskutinės saulėleidžio atšvaistės.
– Statykite arklius, ir eisime į vidų, – girdi lyg per
sapną Girdvainis Baltaragio balsą, o akių negali nuo
seklyčios langų atitraukti, kur pagaliau sumirgėjo
kaip vakarinė žvaigždė žiburėlis.
Krūptelėjęs Girdvainis greitai numetė nuo vežimo
išverstus kailinius, pastatė arklius prie malūno, ir
visi nuėjo į seklyčią. Ten juos sutiko Jurga su šluota
rankoje, lyg išvaryti ketindama.
– Ar laukei, mergele, svečių? – užkalbino ją Visgirda.
– Kokių? – nusijuokė Jurga.
– Tų pačių, – atsakė Visgirda, pašnairuodamas
į šluotą.
130
– O aš ir maniau, – tarė sumišusi Jurga, slėpdama
šluotą, – kad suksite septynias mylias aplinkui ir
toliau nuvažiuosite. Ar tik nesuklydote?
– Ne, – atsakė Girdvainis, žiūrėdamas Jurgai tiesiai į akis. – Anksčiau sukau šimtą mylių aplinkui,
o dabar tiesiai atlėkiau ir visus tiltus pakeliui nugrioviau.
– Tai ką dabar darysi? – nusijuokė Jurga. – Kaip
atgal sugrįši?
– Naujus pastatysiu, – atsikirto Girdvainis nenusileisdamas.
– Pamatysim, – abejojo Jurga. – O kur savo išverstus kailinius padėjai?
– Kur padėjau, ten atrasiu, – sumišo Girdvainis.
– O gal pragėrei? – pašiepė Jurga. – ir obuolmušius pridėsi?
– Ne, – atsikirto Girdvainis, atgaudamas išdidumą, – pirma galvą prarasiu, negu obuolmušių neteksiu.
– O gal obuolmušių neteksi ir galvą prarasi? – neatstojo Jurga, bet akyse pašaipos žiburėliai vis labiau
nyko, ir šluota pati nejučiomis nusirito į pasuolę.
Besikertant Jurgai su Girdvainiu, Baltaragis pakvietė svečius už stalo.
131
– Ačiū, – atsakė Anupras ir išsitraukė iš kišenės
butelį, rūta užkištą, ir skarelę. Patiesė skarelę ant
stalo ir butelį padėjo. – Gal taurelė atsirastų? – paprašė. – Sušilti būtų pravartu po kelionės.
– Gal ir atsiras, – atsakė Baltaragis. – Paieškok,
Jurgele, – kreipėsi į dukterį.
Jurga uždengė stalą staltiese, padėjo taurelę ir
duonos su druska.
– Prašom, – pasakė ir pati nusigrįžo.
– Palauk, mergele, – nepaleido Anupras, – o kas
mums rūtelę atkiš?
– Patys užsikišote, patys atsikiškite, – atsakė Jurga, žvilgteldama į tėvą, lyg nesiryždama.
Tėvas pritardamas liūdnai nusišypsojo. Pro langą
šmėkštelėjo lyg šikšnosparnis, lyg Jurgutis žvilgtelėjo savo beviltiškomis akimis. Jurga krūptelėjo ir
pasižiūrėjo į Girdvainį – susitiko akimis ir panarino
galvą, o ranka pati atkišo butelį su rūta. Apsidžiaugęs Girdvainis paėmė rūtą ir užkišo Jurgai už kasų.
– Na, tai ir gerai, – tarė Anupras, žiūrėdamas į
jaunuosius. – Su tėveliu išgersim, kad gražią dukrelę užaugino, o paskui gal ir judu burnelę išmesit ir
širdimis susiprasit.
132
– Kažin? – suabejojo Jurga ir nuraudo kaip aguona, žvilgtelėjusi į Girdvainį. – Kaip tėvelis pasakys,
taip ir bus.
– O ką tėvelis gali pasakyti, negi savo vaikui
laimės pavydės. Glaudžias širdis prie širdies kaip
žiedas prie žiedo, – lankstė Anupras liežuvį, kad net
Girdvainis stebėjosi, iš kur jo toks iškalbingumas. – O
mums reikia šeimininkės namininkės, ugnies kūrėjos
ir plonų drobių audėjos. Visur tokios ieškojome ir
tik čia suradome. Tai į sveikatą, svotai!
Išgėrė Visgirda su Baltaragiu, išgėrė ir Girdvainis
su Jurga, ir visi susėdo už stalo. Dar piršlio bonka
nesibaigė, atsirado alaus ąsotis ir užkandžiai. Prasidėjo kalba, alaus putos paraginama.
Anupras apsakinėjo Baltaragiui sunkią kelionę į jo
malūną. Baltaragis klausėsi ir šypsojosi lyg netikėdamas, o jaunieji iš viso negirdėjo, ką seniai kalba,
nes jie tarp savęs akimis kalbėjo. O ta kalba daug
ką jiems sakė, nes jie pasijuto, kad surado vienas
antrą ir eis drauge per visą gyvenimą.
Tai ir užtruko subatvakaris ligi trečiųjų gaidžių,
nes kalbos buvo, ir alaus nestigo. Kamaroje alaus
statinė, visą savaitę tūtavusi, nesiliovė putoti.
133
XXI
Tuo metu Gaidžgalės karčemos atskiroje kamaroje jau trečia para, nuo žmonių akių pasislėpęs,
sėdėjo užsidaręs vienas su buteliu degtinės senas
arkliavagis Raupys didele ruda barzda ir viena koja,
trumpesne už kitą.
Ne kartą ūkininkai buvo sugavę Raupį arklius
bevagiant ir atsilygindami sutrumpinę kartais vieną koją, kartais kitą, tiktai niekada abiejų lygiai.
Tai arkliavagiui ir teko būti čia viena, čia kita koja
raišam, jog kartais ne tiktai kiti, bet ir jis pats nežinojo, kuria koja raišas. Bet tai nė kiek nekenkė
arkliavagiui. Priešingai, dar padėjo, nes žmonės iš
karto jo pažinti negalėjo, nežinodami, kuria koja
jis raišas.
Bet ne dėl to graužėsi Raupys, nors vagystės ir
nemaža jam sveikatos atsiėjo. Jis gėrė degtinę ir
krimto savo rudą barzdą, kad lig šiol neįstengė pavogti Girdvainio obuolmušių ir su jais išvažiuoti į
Prūsus. Ką darė, kaip stengėsi, nieko negalėjo padaryti ir tik veltui kankinosi. Dieną naktį tie arkliai
jam iš galvos neišėjo: lakstė jo mintyse, žvengė jo
ausyse, dieną ir naktį prisisapnuodavo.
134
Tie arkliai ir dabar jam nedavė ramybės. Todėl
keikė ir krimto save, kad jis pasenęs kaip kelmas ir
pasidaręs niekam tikęs arkliavagis. O ar maža arklių
jis pavogęs, ir dar kokių! Bet veltui pasiguosti norėjo
Raupys, kad Girdvainio arkliai esą tiktai katinai
prieš tuos, kuriuos jis išjojo į Prūsus.
Širdo Raupys ir niekino Girdvainio obuolmušius,
nes jų neįstengė pavogti. Net prieiti prie jų negalima buvo, nes Girdvainis juos saugojo kaip savo akį.
Su obuolmušiais keldavo, su obuolmušiais guldavo
ir niekada jų iš akių neišleisdavo. Tai kaip iš tokio
arklius pavogsi, nebent tiktai su velnio pagalba?
Kai tik užėjo Raupiui velnias galvon, prasivėrė
karčemos persikreipusios durys, sugirgždėjo surūdiję sukavielai, ir įėjo kur buvęs nebuvęs pats
Paudruvės pelkių velnias Pinčukas. Tiktai šį kartą
ne kaip ponaitis su lazdele rankoje, žalia skrybėlaite
ant galvos ir povo plunksna už skrybėlės, koks jis
paprastai pasirodydavo Gaidžgalės karčemoje. Šį
kartą Pinčukas atėjo temstant į karčemą ne tiktai be
lazdelės ir be skrybėlaitės, bet ir toks suniurkytas
ir sumurdytas, sudraskytas ir sumindžiotas, kad
baisu buvo pažiūrėti, ir toks nelaimingas, kad net
pažinti jo nebuvo galima.
135
Senas Pinčuko bičiulis, karčemninkas Šešelga,
nususęs bajorpalaikis, kuriam iš visų dvarų, kuriuos
jo tėvų tėvai turėjo ir praūžė, liko tiktai viena pakelės karčema, kurią jis pats baigė pragerti, ir tas
bajoriškas unaras, kuris karčemninkui tiko kaip
šuniui penkta koja, dabar net ir tas nususėlis iš karto nepažino Pinčuko ir palaikė jį nevykėliu bernu,
kurį gaspadorius gerai apkūlė, sugavęs lendant pro
langą į kamarą pas mergas.
O Pinčukas, pravėręs karčemos duris, bailiai žvilgtelėjo, lyg bijodamas įeiti ir kažko ieškodamas. Paskui krūptelėjęs atsigręžė (vis tie Girdvainio arkliai
vaidenosi!), ar kas nesiveja, ir tik gerai įsiklausęs
(vis tos Girdvainio arklių kanopos ausyse tebekaukšėjo!), kiek apsiramino ir įėjo į karčemą.
– Labas vakaras, – pasakė nedrąsiai ir žvilgtelėjo
į Šešelgą, lyg pasigailėjimo ieškodamas.
Šešelga net nepažiūrėjo kaip reikiant į Pinčuką,
tiktai viena akim dėbtelėjo ir nusisuko. Toks jau
buvo jis apdraskytas ir iškoneveiktas, kad net koktu.
Ant veido – vienos mėlynės ir guzai, o kairiajame
žande taip ir stovėjo įspausta arklio kanopa. Iš drabužių tiktai vieni skudurai likę: švarkelis – sumintas,
purvinas, kelnės – sudraskytos, viena koja į klumpę įsistojęs, kita – visai basa, arklio kanopa taip ir
136
kyšojo, nieku nepridengta. Matyt, tokia nelaimė ir
nešlovė pirmą kartą Pinčuką buvo ištikusi, kad jis
net nuovokos neteko, kaip žmonėse turėtų pasirodyti.
Tai argi nuostabu, kad Šešelga, tas išdidusis
šunbajoris, Pinčuko nepažino, neatsakė į jo pasveikinimą, tiktai nusigręžė į šalį, kaip nepageidaujamo
svečio sulaukęs, ir burbtelėjo nepatenkintas:
– Eitum iš kur atėjęs, tuojau karčemą uždarysiu.
– Aš neilgam, Šešelga, – gailiai sumykė Pinčukas, – svarbų reikalą turiu.
Tai išgirdęs, karčemninkas visai pasipūtė ir supyko. Kažkoks bernapalaikis, ir tiesiai Šešelga jį
vadins! Nesulaukta galva, dar ką prasimanys!
– Kam Šešelga, o kam pan Šešelgevič, – pasipiktinęs atsakė karčemninkas. – Su tavim, parše, kiaulių
neganiau. Turėtum žinoti, kaip su bajoru kalbėti.
Pinčukas visai nusiminė. Negi nelaimėje visi prieteliai būtų nuo jo nusigrįžę?
– Argi nepažįsti manęs, pan Šešelgevič, – su gailiu priekaištu pasakė Pinčukas. – Tai aš, Pinčukas.
– Pan Pinčuk? – nustebo Šešelga. – Negali būti!
Netikėdamas, kad tas pats būtų, priėjo arčiau
prie Pinčuko, o kai pažino, net akis išpūtė:
– Iš kur toks atsiradai? Negi tavo broliai pragare
būtų taip sumurdę, kad pristojai pas mužiką Balta-
137
ragį už berną? O gal Baltaragis tave taip išniekino?
Sakiau, pane, nesusidėk su tuo mužikpalaikiu. Nebajoriškas reikalas pas chamą tarnauti.
– Ne, Šešelga, ne Baltaragis taip mane išniekino, – atsiduso Pinčukas. – Tiktai jis apgavo mane.
– Apgavo? – išvertė akis nustebęs Šešelga. – Taip
aš ir maniau. Ko kito gali laukti iš tų chamų?
– Taip jau išėjo, Šešelga, – atsiduso Pinčukas. – Ką
dabar darysi! Už tai aš jam su kaupu atsilyginsiu.
– Atsilygink, pan Pinčuk, atsilygink, – pritarė
Šešelga. – Nusileisi chamams, tai mums, bajorams,
visai gyvenimo nebus.
Pinčukui bajorų reikalai mažai rūpėjo (net pragare juos menkai vertino: už vieną grašį galima buvo
nupirkti dešimt bajoriškų dūšių), tai apsidairė po
tuščią karčemą ir paklausė:
– Ar nežinai, kur dabar būtų Raupys?
– Kaip nežinosiu? – užrietė nosį Šešelga iš to
mandrumo, kad velnias nežino, o jis žino. – Nagi
pas mane kamaroje trečia para geria. Išneštum tu
jį greičiau į pragarą nuo mano biednos galvos. Visą
karčemą pasmardino tas chamas.
– Gerai, – sutiko Pinčukas. – Leisk tu man su juo
truputį pakalbėti.
138
– Labai prašau, pan Pinčuk, – nusilenkė Šešelga
ir pravėrė kamaros duris.
Bet nespėjo dar ligi galo atidaryti kamaros durų,
kai iš ten pasigirdo niaurus urzgimas, ir tuščia bonka
kaukdama išlėkė pro duris, vos neužgavusi Pinčukui
per galvą, tas spėjo linktelėti, ir sudužo į sieną.
– Sakiau tau, velnio bajorpalaiki, nieko neleisk į
kamarą, – pasigirdo Raupio atšiaurus balsas. – Kiek
kartų turiu aš tau sakyti, šunsnuki? Aš rūpesčių
turiu, man reikia vienam pagalvoti.
– Raupy, nekvailiok, – rimtai supyko Šešelga, kad
Pinčuko akivaizdoje arkliavagis taip jį niekina. – Čia
pan Pinčuk pas tave su reikalu.
– Koks ten šuns pan ir su kokiu reikalu? Nieko
nenoriu žinoti nei girdėti, – paspyrė Raupys koja iš
vidaus duris ir užtrenkė, o paskui šūktelėjo: – Atnešk
man dar vieną bonką.
– Gausi, nesitrankyk, – nusileido Šešelga ir atsigręžė į Pinčuką. – Nieko nebus. Šiandien su juo
nesusikalbėsi. Girtas kaip maišas. Tikras chamas.
– Ne, – atsakė Pinčukas. – Kaip tik šiandien man
reikia su juo susitarti, gražumu ar piktumu. Jeigu
pro duris neįsileidžia, tai aš pro rakto skylutę.
139
Kaip pasakė Pinčukas, taip ir padarė. Nespėjo
Šešelga pamatyti, o velnias tik pasipurtė ir įlindo pro
rakto skylutę, palikęs už durų klumpę ir skarmalus.
– Koks čia toks skubus reikalas? – parūpo Šešelgai,
ir smalsumas jį sugundė. Prikišo ausį prie durų ir
klausėsi, ką velnias su arkliavagiu tariasi.
Bet nepasisekė nugirsti. Tuo laiku į karčemą atėjo
visas purvinas kalvio parankinis Jurgutis ir šnirpštelėjęs atkišo pasilenkusiam prie durų Šešelgai dvi
poras naujų pasagų.
– Ko tau reikia? – atšoko nuo durų supykęs Šešelga.
– Viską pamynė po kojomis obuolmušiai… – dar
kartą šniurkštelėjęs, lyg verkdamas, tarė Jurgutis. –
Še pasagas. Duok degtinės.
– Pavogei? – užsipuolė Šešelga nepasitikėdamas.
– Savo, o ne tavo, – atsikirto Jurgutis.
Bet ginčytis ir derėtis Šešelgai nebuvo kada, tad,
paėmęs vogtas nevogtas pasagas, davė puskvortį
degtinės ir išstūmė Jurgutį į priemenę, o pats ir vėl
puolė prie kamaros durų skylutės, kur vyko velnio
ir arkliavagio kažkokios derybos.
140
XXII
O kamaroje, kai pasirodė Pinčukas visa savo
velniška nuogybe, Raupys ne tik prasiblaivė, bet ir
plaukai pasišiaušė ant jo girtos galvos. Iš tos baimės tiktai žiopt ir žodžio negali ištarti. Pagaliau
atsipeikėjo ir tarė:
– Ar tik ne mano dūšios atėjai? – išsprogino akis
nusigandęs.
– Ne, – atsakė ramiai Pinčukas. – Turiu kitą reikalą. Jei padėsi, galėsi turėti savo dūšią, man jos
visai nereikia.
Tada nusiramino Raupys, pats atsisėdo ir Pinčuką
paprašė sėsti.
– Neturiu laiko, – atsakė Pinčukas. – Labai skubus reikalas.
Raupiui dar labiau parūpo, koks čia skubus reikalas atvijo Pinčuką, tai norėjo kiek uždelsti, kad
geriau prablaivėtų ir neapsiriktų per skubumą.
– Gal išgersime ir apsvarstysime tą reikalą, – pasiūlė Raupys ir šūktelėjo pro duris: – Šešelga, nešk
degtinės ir užkandos.
141
– Nereikia, – atsakė Pinčukas. – Aš degtinės, kaip
žinai, negeriu. O reikalas toks: pavok man Girdvainio obuolmušius.
– Tai kad aš galėčiau! – atsiduso Raupys. – Seniai
galvoju ir nieko negaliu padaryti.
– Aš jau sugalvojau, o tu tik padaryk, – pasakė
Pinčukas ir kažką pasilenkęs pradėjo kuždėti Raupiui į ausį.
Šešelga taip ir nenugirdo, ką velnias su arkliavagiu tarėsi. Sutrukdė, kad jį kur devynios, tas kalvio
puskvailis Jurgutis su savo pasagomis. O paskui,
išvaręs jį į priemenę, vėl puolė prie kamaros durų,
spėjo tik nugirsti, kad eina kalba apie kažkokius
obuolmušius. Kas čia per galas? Ir Jurgutis kažką
burbėjo apie obuolmušius, ir čia dėl jų derasi. Bet
Raupys šūktelėjo degtinės, Šešelga atšoko ir vėl
prikišo ausį prie durų, tik nieko negalėjo išgirsti,
nes Pinčukas kažką pakuždomis kalbėjo.
– Supranti, – pagaliau Pinčukas garsiai pasakė. –
Kai tu nuvažiuosi, aš pradėsiu priešingoje pusėje
žvengti ir suklaidinsiu.
– Labai gerai, – apsidžiaugė Raupys. – O kada
mes tai padarysim?
– Kai važiuos užsakų, – atsakė Pinčukas.
142
– Puiku, – pritarė Raupys. – Ir tu man dūšią dar
grąžinsi?
– Grąžinsiu, – sutiko Pinčukas. – Tiktai tu nelįsk
su ja pro antrą galą į Girdvainio obuolmušius. Tada
pražūsi pats su visa savo dūšia.
– Durnas aš būčiau pro arklių pasturgalius landžioti? – atsakė Raupys ir buvo toks patenkintas,
kaip dar niekada. – Aš, kai tik nučiupsiu juos, tuojau
per sieną ir į Prūsus.
– Tavo reikalas, – atsakė Pinčukas. – Kur norėsi,
ten galėsi juos dėti. Tiktai kad jų Girdvainis daugiau
nematytų.
Tada Šešelga, išgirdęs už durų, kad jau baigia
susitarti, įėjo su buteliu ir, dėdamasis viską žinąs,
paklausė karčemninko godumu:
– O man kas bus? – nusišiepė Pinčukui ir
Raupiui.
Raupys suprato, kad Šešelga už durų klausėsi jų
kalbos, tai supykęs atsakė:
– Tai, kas paliks nuo arklių.
– Chamas, – piktai atsikirto Šešelga ir norėjo
trinktelėti durimis, bet pergalvojo ir padėjo butelį ant
stalo, turėdamas savo išskaičiavimų. – Še, pasilak.
Bet Šešelga ir šį kartą apsiriko. Raupys įspėjo ir
šitą jo mintį, kad nugirdęs nori išgauti jo paslaptį.
143
– Ne, – linksmai atsakė tada Raupys, net jo ruda
barzda prašviesėjo. – Šį kartą aš nepasilaksiu, tik
išsipagiriosiu. Turiu svarbų darbą.
– Koks tavo darbas? – dar labiau supyko Šešelga. – Arklius vogti!
– O tavo dar prastesnis, – nenusileido pralinksmėjęs Raupys. – Nuo pavogtų arklių uodegas karpyti.
– Ar tu sugavai mane, kad sakai? – įsižeidė Šešelga.
– O tu ar sugavai mane, kad sakai? – atsikirto
Raupys.
– Chamas! – nusikeikė Šešelga.
– Šunbajoris, – riktelėjo Raupys.
– Nesipykit, kūmai, – pertarė Pinčukas. – Bus
vienam gerai, bus ir kitam neblogai. Pašniaukime
verčiau tabokos.
Bet siekė į liemenę tabokinės – nebėra. Suprato,
kad kur nors ant kelio ar prie tiltelio pametė, kai
su Girdvainio arkliais ėjo lenktynių.
– Eisiu tabokinės ieškoti, – tarė Pinčukas ir atsisveikino. – Ligi trečių gaidžių gal dar surasiu.
Ir išėjo. Raupys liko vienas gerti savo degtinės,
kad išsipagiriotų, o Šešelga iš to piktumo nuėjo gulti
į priemenę, kur po suolu buvo nugriuvęs girtas Jurgutis ir kietai užmigęs. Bet Šešelga jo nepastebėjo,
144
būtų laukan išmetęs, o dabar atėjęs griuvo į guolį,
tik negalėjo užmigti. Buvo įžeistas bajoriškas unaras. Be to, Girdvainio arkliai jam iš galvos neišėjo.
– To pane, – vartėsi nuo šono ant šono, – tokie
arkliai tai jau ne arkliavagiams vogti ir ne chamams
turėti. Tokiais arkliais tiktai tikriems bajorams važinėti.
Bet ir kaip sielojosi Šešelga dėl Girdvainio arklių,
nieko negalėjo sugalvoti, kad jie galėtų jam tekti.
Pyko ant savęs, kad nenugirdo Pinčuko ir Raupio
paslapties, kaip jie pavogs tuos arklius, ketino nueiti
ir išduoti viską Girdvainiui, tik bijojo arkliavagio ir
velnio keršto, todėl nieko nepadarė ir tylėjo. Pagaliau
nusiramino, kad ir jam kas nors teks iš Girdvainio
arklių.
145
XXIII
Pirmieji gaidžiai nugiedojo, o Baltaragio seklyčioje
vis dar sėdėjo Girdvainis su savo piršliu Anupru ir
nesirengė keltis nuo stalo.
Alaus statinė neišseko kamaroje, pilni ąsočiai vis
dar putojo ant stalo, atrišdami piršlio ir uošvio liežuvius, ir jie, nors dėl Anupro vienos ausies kurtumo
ne visai susikalbėdami, – dažnai kalbėjo kiekvienas
sau, – sėdėjo vienas antrą apsikabinę kaip geriausi
bičiuliai, negalėdami pabaigti kalbos.
Baltaragis barė Anuprą ir juokomis, ir iš širdies,
kad jis, senas žmogus, o apgavikas, apsimetęs pakeleivingu, nori pavogti iš jo brangiausią turtą, senatvės vienintelę paguodą dukterį, o Anupras, nors ir
ne viską nugirsdamas, ką jam uošvis sako, bet savo
tvirtino: jis dosniausias žmogus ir atvežęs jam tokį
žentą, kokio kito visam pasauly nerastum.
– Oi tu, piršly melagi, – neatsileido Baltaragis, –
kaip tau ne gėda taip meluoti?
– Aš nemeluoju, – tvirtino Visgirda, – o prie dukrelės kaip nendrelės duosiu tau sūnų kaip ąžuolą,
senatvės užuovėją ir paramą.
146
Pagaliau susitaikė uošvis su piršliu. Sumušė rankomis ir išgėrė dar po vieną alaus ąsotį. Bet matydami, kad vienu prisėdimu neįveiks visos statinės,
apsikabinę pradėjo snausti, kad ir vėl kiek nusnūdę
galėtų iš naujo imtis už ąsočių.
O Girdvainis su Jurga vis dar negalėjo atsižiūrėti
vienas į kitą. Iš tikrųjų jie nedrįso tiesiai vienas į kitą
pažiūrėti, tiktai žvilgčiojo paslapčiomis, bijodami
pasakyti tuos žodžius ir išduoti tuos jausmus, kurių
abudu buvo kupini ir pasiilgę. Tarytum tie žvilgsniai,
kurie daugiau negu žodžiai kalbėjo, atėmė abiem
žadą, ir jie stebėjo vienas kitą tylūs, negalėdami
apversti liežuvio.
Dingo Girdvainio visas mandrumas, ir jis pats
savęs nesuprato, kas jam atsitiko, užmiršo ir Jurga
savo prižadus atversti Girdvainio išverstus kailinius
(deja, Girdvainis, eidamas į seklyčią, kaip numetė
juos ant vežimo, taip ir užmiršo) ir į akis pasijuokti.
Ak, ji juokėsi į akis, tiktai visai kitokiu juoku,
negu žadėjo. Tas juokas ėjo iš širdies gilumos ir ją
pačią gundė, kaip pirmą kartą sutikta laimė.
Tiktai kai seniai užsnūdo, nepajėgę išgerti visos
statinės alaus ir visų kalbų iškalbėti, prakalbėjo
jaunieji:
147
– Jurga, – tarė Girdvainis ir pats savo balso nepažino. Toks nedrąsus jis buvo ir lyg užkimęs. – Eik
už manęs. Skriskim su mano obuolmušiais per visą
gyvenimą.
– Nežinau, – atsakė Jurga, o akys išdavikės juokėsi. – O kur mes nuskrisim?
– Ten, kur savo laimę atrasim! – ištiesė Girdvainis
rankas, norėdamas apkabinti merginą kaip savo
laimę.
– Vargu, – išsisuko Jurga ir kaip pagunda žvilgtelėjo į akis. – Suviliosi ir pamesi.
– Ne, – atsakė Girdvainis, siekdamas Jurgos. –
Greičiau savo obuolmušių ir galvos neteksiu, negu
tave pamesiu.
– Galbūt, – nusijuokė Jurga, – obuolmušius prarasi,
galvos neteksi ir mane pamesi.
– Niekados! – pakilo Girdvainis. – Su tavim ir savo
obuolmušiais skrisiu kaip vėjo sparnais į savo laimę.
– O gal nelaimę? – abejojo ir gundė Jurga, išsisukinėdama iš Girdvainio glėbio.
Po visą seklyčią Girdvainis gaudė Jurgą ir negalėjo
sugauti. Ta išsisukinėjo kaip vėjas ir juokėsi.
– Vis tiek mano būsi, – nirto bernas, – nors žemė
skirsis.
148
– Jei persiskirs, tai kaip susitiksim? – juokėsi
mergina.
Tiktai kai tretieji gaidžiai pragydo, ir Gridvainis
pradėjo nusiminti, nesugaudamas Jurgos, ji pati pagavo Girdvainį.
– Kas bus, tas bus, eisiu už tavęs, skrisiu su tavo
obuolmušiais nors ir į pasaulio galą! – vienu atsikvėpimu pasakė, o rankos kaip pelkių vijokliai apsisuko
apie berno kaklą, ir taip pabučiavo, kad Girdvainiui
naktis staiga prašvito.
Stvėrė Girdvainis Jurgą į glėbį, tris kartus apsisuko seklyčioje ir sako:
– Važiuojam užsakų!
Tada pabudo piršlys, snaudęs užustalėje, ir pažiūrėjo, pramerkęs akis:
– Ar jau? – paklausė.
– Jau! – atsakė Girdvainis ir išlėkė pro duris, nešdamas glėbyje Jurgą.
Aušo rytas, ir obuolmušiai, jau seniai laukdami
šeimininko ir nesulaukdami, nusižvengė, jį pamatę.
– Lėksime, mano žirgeliai, kaip dar niekada nelėkėme, – tarė Girdvainis, šokdamas stačias ant
dugninės (gardis atvažiuodami kažkur pametė) ir
Jurgą užsitraukdamas.
149
– Dabar laikytis! – apkabino Jurgą ir paleido arklius kiek įkabina. O tie, tarsi tiktai laukę ženklo,
pakilo kaip viesulai, kad net malūno sparnai pradėjo
suktis, ir nulėkė į pakalnę, nunešdami Girdvainį su
Jurga.
Anupras, nespėjęs prasiblaivyti nuo pagirių ir
snaudulio, išbėgo iš seklyčios į kiemą, išgirdęs vežimo dundėjimą, bet ryto prieblandoje tiktai toli
pakalnėje pamatė, kaip lekia tarytum su sparnais
jaunikis ir nuotaka.
– Palauk! – šūktelėjo, bet pats tik savo balsą išgirdo. – Palauk! Nenuvažiuosi vienas be manęs.
Susirūpino Anupras, prisiminęs, koks sunkus buvo
kelias, bet vienu rūpesčiu ne ką galėjo padėti. O
Girdvainiui visai nerūpėjo nei kelias, nei jo pavojai.
Jis ir be kelio nuvažiuotų užsakų su savo nuotaka
nors ir padangėmis.
– Tegu jums Dievas padeda, – tarė Anupras, kai
Girdvainis su Jurga dingo kelio vingiuose, ir sugrįžo
atgal į seklyčią.
O Baltaragis dar snaudė, apsikniaubęs ant stalo,
ir negirdėjo, kaip išvežė jo dukterį. Toks sunkus
miegas užėjo tarsi prieš mirtį.
– Kelkis, – prižadino jį Anupras. – Pramiegojom
mudu, seniai, o jaunieji išvažiavo.
150
– Kas išvažiavo? – nesuprato iš karto Baltaragis.
– Nagi jaunikis su nuotaka, – mostelėjo ranka
Anupras. – Ant užsakų. Ir mane paliko.
Prasiblaivė Baltaragis, ir staiga jam liūdna pasidarė. Toks vienišas pasijuto, kaip dar niekada. Nubraukė delnu ašarą nuo blakstienos ir apsikniaubė
ant stalo.
Anupras suprato tėvo liūdesį ir tarė, kad pats
nesusigraudintų:
– Išgersime, svotai, ar ką?
– Išgersime, – sutiko Baltaragis.
Gėrė seniai ir tylėjo. Kiekvienas savo galvojo.
Tad ir gėrė tylėdami.
151
XXIV
Kaip išvažiavo Girdvainis su Jurga užsakų, taip
ir nulėkė tiesiai į Švendubrę, nesustodami nei prieš
kalną, nei prieš tiltą. Pirmuosius tiltelius pralėkė ir
nepastebėjo, ar sveiki jie buvo, ar sugriuvę, o pamatęs pastaruosius, Girdvainis net nustebo: visiškai
buvo sveiki, tarsi vakar būtų nesugriovęs.
Kaip čia atsitiko, neturėjo laiko pagalvoti. Šuoliais
lėkė obuolmušiai, širdis iš džiaugsmo smarkiai plakė, o jis akių nuo Jurgos nenuleido, stipriai ją laikė
apkabinęs dešiniąja ranka per liemenį.
Nepamatė, kaip nulėkė į Švendubrę ir sustojo
ties šventoriumi prie klebonijos vartų. Nusižvengė
žirgai ir prižadino Švendubrės kleboną, kuris dar
šiltoje lovoje saldžiai miegojo.
„Kas gi čia dabar taip anksti atvažiavo? – pagalvojo pro miegus Bonifacas Bobinas. – Ar ne koks
šunbajoris baigti vinto?“
Bet saldus miegas taip ir lipdė akis, ir klebonas
apsivertė ant kito šono.
„Tegu sau važiuoja nors ir į pragarą su velniais
baigti“, – pagalvojo ir vėl užmigo.
152
O Girdvainis pastatė arklius prie šventoriaus
tvoros, paėmė Jurgą už rankos, ir nuėjo susikabinę
į tuščią bažnyčią. Sustojo prie altoriaus ir laukia,
kada klebonas pasirodys.
Bet pasirodė tiktai zakristijonas Benjaminas, ilgas
kaip žardis. Girdvainis truktelėjo jį už skverno, kai
tas ėjo pro šalį, klūpčiodamas prieš didįjį altorių,
ir sako:
– Prikelk kleboną! Turiu labai skubų reikalą.
Zakristijonas pažiūrėjo į jaunikį su nuotaka ir
suprato, koks čia gali būti reikalas, tad abejingai
atsakė:
– Spėsi. Nedega.
– Ką tu žinai, gal man dega? – pyktelėjo tada
Girdvainis ir įspaudė rublinę zakristijonui į delną.
Tada bažnyčios tarnas iš karto atlyžo ir sako:
– Tuojau. Tik dulkes nuo altoriaus nušluostysiu
ir nueisiu.
Nuėjo zakristijonas ir sugrįžo, bet klebonas dar
negreitai pasirodė. Jaunavedžiai laukė valandą, kitą,
kol atėjo užsimiegojęs klebonas ir pašaukė juos į
zakristiją.
– Ko reikia? – piktai paklausė.
Girdvainis, nei pagarbinęs, nei rankos klebonui
pabučiavęs, tiesiai ir pasakė:
153
– Duok, klebone, tuojau šliūbą arba po trijų savaičių.
Pažiūrėjo tada nepatenkintas klebonas, paskutinis miegas nuo blakstienų nulakstė, peržegnojo
tokį smarkų jaunikį ir atgal žengė:
– Užkerėtas esi, – sako, – ar ką jau? Tegu kerai
pirma praeis, o jau paskui apie šliūbą kalbėk.
– Nepraeis, – nusišypsojo Girdvainis. – Visam gyvenimui esu užkerėtas.
– Neduosiu tau šliūbo ir nepriimsiu užsakų, – atsakė klebonas. – Su piktom dvasiom turite reikalą,
tegu jos ir sutuokia judu.
Mato Girdvainis, kad nieko neišeis, nesusikalbės
su klebonu, todėl, negaišdamas laiko, išsitraukė
dešimtrublinę iš kišenės ir padėjo ant stalo.
Klebonas pažiūrėjo į dešimtrublinę, nusižiovavo
ir sako:
– Na, ką čia dabar su jumis darysi? Kalbėkite
poterius, ar ką jau?
Atkalbėjo tada poterius, klebonas lotyniškai, pamažu, žiovaudamas. Girdvainis su Jurga – lietuviškai,
skubindami, praleisdami, vienas į kitą žvilgčiodami.
Po poterių subarė klebonas jaunuosius ir vėl sako:
– Stonan moterystės stojate, o poterių nemokate.
Negaliu priimti užsakų.
154
„Per maža“, – pagalvojo Girdvainis ir dar vieną
dešimtrublinę ant stalo padėjo.
Klebonas pašnairavo į naują dešimtrublę ir sako:
– Kuo tu pavarde ir vardu ir iš kur tu?
– Girdvainis Jurgis iš Daugnorių kaimo, – atsakė
Girdvainis patenkintas, kad pagaliau nugalėjo klebono užsispyrimą.
– Girdėjau, – atsakė užrašydamas klebonas. – Tėvas buvo geras ūkininkas, o tu, girdėjau, didelis palaidūnas. Turi pasitaisyti, stojęs į moterystės stoną.
– Pasitaisysiu, – prižadėjo Girdvainis.
– O nuotaka iš kur? – paklausė klebonas.
– Iš Paudruvės kaimo, – atsakė už nuotaką Girdvainis. – Malūnininko Baltaragio duktė Jurga.
– Pala? – nustojo rašęs klebonas. – Kokio Baltaragio? Ar ne to raganiaus, kuris čia vieną davatką
norėjo už velnio išleisti?
– To paties, – linksmai atsakė Jurga.
– Na, taip aš ir maniau, – nuleido rankas klebonas. – Apraganiavo tave, neišmanėli, o tu ir galvos
netekai.
– Nors ir dvi turėčiau, nesigailėčiau, – atsakė
Girdvainis.
– Matau, matau, – sutiko klebonas. – Priimsiu
užsakus, bet tu pagalvok, kol dar laiko yra.
155
– Neturiu ko galvoti, – atsakė Girdvainis ir žvilgtelėjo į Jurgą. – Ar ne taip?
Jurga atsakė šypsena.
Tuo metu pasigirdo skardus arklių žvengimas,
kad net bažnyčios stiklai sutirtėjo. Krūptelėjo Girdvainis ir įsiklausė.
Pro zakristijos duris staiga įpuolė tokia supintijusi
moterėlė ir, vos atgaudama kvapą, sušuko:
– Arklius pavogė! Arklius pavogė!
Tai buvo Uršulė.
– Kokius arklius? – nesuprato klebonas.
Girdvainis lyg įgeltas šoko iš vietos ir išbėgo pro
duris.
Lauke arkliai dar garsiau žvengė. Tiktai Girdvainis negalėjo suprasti, kurioje pusėje žvengia. Į kurią
pusę tiktai atsisuks, ten ir žvengimas pasigirsta.
Bėgo į vieną pusę, į kitą, ir vis priešingoje pusėje
žvengė obuolmušiai. Apsisuko Girdvainiui galva besisukinėjant, ir jis nubėgo tiesiai per laukus, palikęs
savo nuotaką ir viską užmiršęs pasaulyje.
O arkliai vis dar žvengė.
156
XXV
Tą sekmadienį susirinkę į Švendubrę, žmonės
nežinojo, kuo labiau stebėtis – ar Girdvainio su Baltaragio Jurga nelauktais užsakais, kuriuos klebonas
vis dėlto paskelbė po pamokslo (o pamokslą pasakė
kaip tik labai smarkų apie visokius burtus ir raganavimus, kurie neišvengiamai nugramzdina sielą
į pragaro gelmes), ar tuo, kad taip paslaptingai ir
netikėtai pavogė Girdvainio arklius.
Jeigu ne arklių pavogimas, gal niekas nebūtų stebėjęsis Girdvainio su Baltaragio Jurga užsakais, nes,
blaiviau pagalvojus, taip ir turėjo būti. Atitiko jiedu
vienas kitą kaip kirvis kotą, o gal dar geriau. Dabar
žmonėms paaiškėjo, kodėl taip ilgai Girdvainis pas
mergas važinėjo, savo nesurasdamas, ir kodėl pas
Baltaragio Jurgą negalėjo joks jaunikis su piršliu
nuvažiuoti. Aišku, kad jiedu buvo vienas kitam skirti,
ir kitaip čia negalėjo būti.
Bet kodėl pavogė Girdvainio arklius kaip tik tada,
kai jiedu atvažiavo užsakų? Čia buvo kažkas neaišku.
Galėjo Girdvainio arklius ir anksčiau pavogti, juk
sukosi apie juos ne vienas arkliavagis, tykodamas
progos juos nučiupti. Na, tegu koks arkliavagis nu-
157
tykojo tą progą kaip tik tada, kai Girdvainis buvo
nuėjęs užsakų, bet iš kur tas nežmoniškas žvengimas, kurį daug kas girdėjo ir negalėjo suprasti,
kurioje pusėje žvengia. Toks jis buvo klaidinantis ir
apgaulingas. Tai ir Girdvainį taip suklaidino, kad jis,
užuot vijęsis arklius keliais, išbėgo tiesiai į laukus
ir ligi šiol nesugrįžo.
Sužadėtinę – Baltaragio Jurgą – daug kas buvo
sutikęs keliu einančią iš Švendubrės į Paudruvę.
Keista atrodė, kodėl ji taip anksti eina ne į bažnyčią,
bet į priešingą pusę. Niekam tada į galvą neatėjo,
kad ji būtų Girdvainio nuotaka ir grįžtų po užsakų.
Paklausti neišdrįso – tokia ji išdidi atrodė, o jeigu
kas ir mėgino pajuokauti, ji nieko neatsakė, tarsi
būtų negirdėjusi.
Tiktai tada, kai atvyko į Švendubrę ir išgirdo
apie nepaprastus įvykius, kurie anksti rytą atsitiko,
suprato, nors ir ne viską žinojo, kodėl Jurga viena
grįžo namo. Sužvengus arkliams ir išbėgus jaunikiui
iš zakristijos, ji išbalo kaip drobė ir vos nenugriuvo
ant Uršulės rankų. Bet susivaldė, iškėlė galvą ir išėjo
iš zakristijos kažkaip visa sustingusi.
Tokia ir nuėjo per bažnytkaimį. Veltui Uršulė ją
geras varsnas vijosi ir vis įkalbinėjo, kad darytų
skaistybės apžadus, nes kitaip pražūsianti, bet ji ir
158
neatsigręžė. Betgi Uršulė buvo atkakli. Neatstojo,
kol pradėjo skambinti ankstyvosioms mišioms, ir tik
tada, gerai išplūdusi Jurgą, nubėgo atgal į bažnyčią.
Bet ir ten ji negalėjo nusiraminti.
Net bažnyčioje neiškęsdami žmonės kuždėjosi
apie tuos nepaprastus įvykius, dalijosi žiniomis bei
gandais ir nieko negalėjo suprasti. Viską žinojo ir
suprato tiktai viena Uršulė. Bet ji, tarsi iš Jurgos
išdidumu užsikrėtusi, tylėjo, tiktai kartkartėmis
piktai žvilgčiodama į tuos, kurie kuždasi ir drumsčia
šventoje vietoje maldingumo rimtį.
Pagaliau ir Uršulė neiškentė. Po pamokslo, kai išėjo iš bažnyčios sujaudinti žmonės ir pradėjo spėlioti,
kaip ir kas čia atsitiko, neatsilaikė ir Uršulė prieš
pagundą, išslinko į šventorių, ko anksčiau niekada
nedarydavo. Šventomis dienomis prakiurksodavo
bažnyčioje nuo pat ankstyvo ryto, kai zakristijonas
pirmąsias žvakes užžiebdavo, ligi pavakarės, kai
visas žvakes užgesindavo ir pradėdavo šluoti bažnyčią. Tiktai tada Uršulė pakildavo nuo krotelių ir
išeidavo. Bet šį kartą per daug didelė buvo pagunda.
Išėjusi iš bažnyčios, pristojo prie vieno būrelio,
prie kito, paklausė, paklausė, galvą pakraipė ir pagaliau tarė:
159
– Nieko nematėte, nieko nežinote, visai ne taip
buvo.
O kaip buvo, ne taip jau lengva buvo iš Uršulės
išgauti. Ilgai ji dar maivėsi ir bandė žmonių smalsumą, kol prabilo:
– O buvo taip, – pagaliau pasakė, kai žmonėms
kantrybės pritrūko ir jie vos neprimušė pamaivos. –
Einu anksti rytą į bažnyčią, žiūriu – kažkieno arkliai
prie šventoriaus pastovų pririšti. Kas čia būtų taip
anksti atvažiavęs, negali suprasti. Arkliai tokie,
kaip smakai, vietoje nenustovi, o pakinkyti tiktai į
vienus ratus, nei sėdynės, nei gardžių, tiktai viena
dugninė tarp ratų išlikusi. Kas čia būtų toks atvažiavęs, galvon nesuimsi. Iš arklių – ponas didelis, o
iš ratų – paskutinis nevaleiva. Sutinku špitolninką
Bernardą, eina jis ankstyvoms mišioms skambinti,
tai ir klausiu jo: „Kas čia būtų toks atvažiavęs?“ Jis
man ir atsakė: „Ogi nežinai, Girdvainis su Baltaragio Jurga užsakų.“ O jergutėliau, galvoju, vis dėlto
atsirado vienas, kuris išplėšė ją iš tėvo raganiaus
užmačių ir velnio nagų. Atsidusau ir į dangų pažiūrėjau. Ogi žiūriu – aukštai padangėje tarsi didelis
vanagas didelę vištą neštų. Tiesiog savo akimis nenoriu tikėti. Bet čia kad sustaugs visi bažnytkaimio
šunes, kad suriks gaidžiai, na, sakau, pastaroji diena
160
atėjo. Nespėjau persižegnoti, ogi žiūriu, leidžiasi
pats nelabasis su maišu ant pečių kaip tik prie bažnyčios. Kai nusileido, ogi žiūriu – velnias iškrėtė iš
dvikartės arkliavagį. Pakilo dulkių debesys, bet aš
vis tiek pažinau abudu. Tai buvo Pinčukas ir Raupys.
„Ką jie čia darys?“ – galvoju. O nusileido tiesiai prie
Girdvainio arklių. Nespėjau susivokti nei špitolninkui
riktelti. Raupys apsidairė, stvėrė už vadelių ir nulėkė
tiesiai per laukus, kad net žemė sudundėjo. O velnias
tada pakilo, pavirto šikšnosparniu ir pradėjo žvengti
kaip šimtas arklių. Aš nubėgau į zakristiją pasakyti
Girdvainiui, kad jo arklius pavogė, o jis kaip galvos
netekęs išbėgo, net manęs nepaklausęs, kaip ir kas
pavogė, tai ir apsuko jam velnias galvą, ir jo arkliai
pražuvo. Kur dabar juos rasi? Už šimto mylių Raupys jau bus su tokiais arkliais nuvažiavęs? O būtų
mane paklausęs, būčiau aš jam pasakius: „Žiūrėk,
kaip savo dūšią išgelbėti, o ne arklių, nes čia nieko
nepadarysi, kai velnias su arkliavagiu susidėjo, o už
jų pečių dar stovi tėvas raganius. Tada arba nuotakos išsižadėk, kurią tėvas velniui pažadėjo, arba
arklių neteksi. O norėsi turėti ir aklius, ir nuotaką,
tai nieko nelaimėsi, tiktai pats galą gausi.“
– Boba niekus paisto, o rimti vyrai klauso, – kažkas iš būrio atsiliepė.
161
– Kai tave velnias pagriebs, tai pamatysi, kokie
čia niekai, – piktai dėbtelėjo Uršulė ir nusisuko,
sukeldama sijonu dulkes. – Nenorite žinoti, kaip
buvo, tai ir nereikia.
Supykusi Uršulė nuėjo į bažnyčią, nes pradėjo
skambinti mišparams. Kai kas mėgino paklausti
varpininką Bernardą, ar tiesą Uršulė papasakojo,
bet tas tiktai paliudijo, kad tikrai buvo sutikęs Uršulę, eidamas ankstyvoms mišioms skambinti, ji
klaususi, kieno tie arkliai, ir jis atsakęs, o paskui
nuėjęs į varpinę ir nieko daugiau nematęs, tiktai
išgirdęs vežimo dardėjimą ir arklių žvengimą. Kai
išėjęs iš varpinės, arkliavagis lėkęs su arkliais keliu į
vakarus, žvengimas gi buvo čia pat aplinkui girdėti,
paskui nutolęs į rytus. O Girdvainis į pietų pusę per
laukus nubėgęs. Taip jam galva vargšui susisuko.
Žmonės nežinojo, ką manyti ir kuo tikėti. Visaip
spėliodami išsiskirstė. Taip ar kitaip čia buvo, vis
tiek nieko tikro nesužinosi, o apie Baltaragio malūną
seniai visokie gandai sklido. Tai nenuostabu, kad ir
su piršlybomis taip atsitiko.
162
XXVI
O vis dėlto Uršulė šį kartą ne visai niekus paistė,
nors kaip iš tikrųjų buvo, ir pati nežinojo. Jai pritarti ir jos žinias bei išmintį papildyti būtų galėjęs
Jurgutis, bet nežinia, kur jis dingo, niekam nieko
nepasakęs, ką matęs ir pergyvenęs.
O su Girdvainio obuolmušiais lenktyniavo ne vienas Pinčukas, bet ir Jurgutis – tartum jo šešėlis. Tada
jis, pro dumplių ūžimą išgirdęs nepaprastus šuolius
ir vežimo dardėjimą, šoko iš kalvės ir pamatė tiesiai
atlekiant kaip patrakusius obuolmušius. Puolė į griovį
išsigandęs, kad nesumindžiotų, o paskui, supratęs,
kad čia bene tikrasis jaunikis važiuoja piršliais pas
Jurgą, iššoko priešais, norėdamas juos pabaidyti.
Bet obuolmušiai, pralėkdami pro šalį kaip viesulai, jį
patį nubloškė į liūną, iš kur jis vos ne vos išsikapstė.
O paskui iš pelkių staiga pakilo nepermatomas
rūkas. Tiktai vežimas kažkur dardėjo, ir obuolmušiai
žvengė netoli Baltaragio malūno. Tada ir Jurgutis
kaip pakvaišęs nubėgo per rūką tiesiai į malūną,
kur nebuvo nuo to laiko, kai išjuokė jį Baltaragis už
tą jo šnirpščiojimą.
163
Ant malūno kalno buvo giedras vakaras, tiktai
pakalnėje kaip jūra liūliavo rūkas, virsdamas gurulais. Prie malūno stovėjo vežimas su obuolmušiais
žirgais, o pro seklyčios langelį mirguliavo žiburėlis.
Nusiminęs Jurgutis priėjo prie langelio ir nusigandęs atšoko – iš Jurgos rankų jaunikis paėmė rūtą ir
užkišo jai už kasų.
– Pražuvo Jurga, – tarė Jurgutis. – Viską pamynė
po kojomis nelemti obuolmušiai.
Ir toks sielvartas jį tada pagavo, kad jis nežinojo, kur dėtis, tiesiog nors imk ir prasmek kiaurai į
žemę. Tai norėjo bent obuolmušius atrišti nuo malūno
pastovų ir pabaidyti, kad nulėktų į pakalnę (ak, tie
obuolmušiai sumindžiojo jo širdį!), bet vos tik priėjo prie jų, kai šie taip suprunkštė ir nusižvengė,
jog nusigandęs Jurgutis pats nežino, kaip nusirito
į pakalnę.
Tada jis parėjo į kalvę, bet ir ten nesurado sau
vietos. Visą laiką prieš akis stovėjo Jurga, nuleidusi galvą, o iš jos rankų jaunikis ėmė rūtą… Kodėl
jis tada nešoko pro langą ir neatėmė rūtos? Jurga
būtų kaip žuvėdra ištrūkusi ir nuskridusi paežerėmis. Dabar viskas baigta, viskas pražuvo. Išsiveš
ją nežinomas jaunikis į pasaulio kraštą, ir niekada
jis nepamatys ir neišgirs jos skambančio sidabrinio
164
juoko. Nusiminęs Jurgutis griebėsi virvės ir norėjo
pasikarti po aukštiniu, bet virvė nutrūko, ir jis nukrito ant aslos ties pasagų krūva.
Pritrenktas ir visai apkvaišęs Jurgutis patamsyje
dėliojo pasagas iš krūvos į krūvą, svarstydamas,
ką gi daryti, kur dingti, nes jam taip nyku ir šiurpu buvo, tartum visos pakampės atgijusios čežėtų,
ir plaukai šiaušėsi ant galvos. O aplinkui dundėjo
žemė nuo arklių kanopų, ir žvengė obuolmušiai taip
skardžiai, kad net tamsa skyrėsi lyg nuo griaustinio.
Bet pro kalvės aukštinį ramiai švietė mėnulis. Ta
audra šėlo tiktai Jurgučio širdyje.
Pagaliau nesikęsdamas jis pasiėmė kažkodėl iš
krūvos dvi poras pasagų ir išėjo į lauką, nežinodamas, ką toliau daryti. Nuostabi naktis mirguliavo
begalybe žvaigždžių, bet jos visos, rodos, krito ant
Jurgučio galvos ir savo spinduliais varstė širdį kaip
kalavijais. Iš to nerimo pats nežino, kaip čia atsitiko,
kad svirduliuodamas nuėjo į Gaidžgalės karčemą ir
išmainė pasagas su Šešelga į puskvortę degtinės.
Kas dėjosi karčemoje, Jurgutis nieko nežinojo,
išvarytas į priemenę. Jis godžiai gėrė degtinę su
savo ašaromis, kurios kaip ugnis degino, ir nieko
kito nenorėjo, tiktai prasmegti kiaurai žemę ir viską užmiršti. Bet nieko neužmiršo ir kiaurai žemę
165
neprasmego, tik, burbuliuodamas degtinę, pajuto,
kaip viskas aplinkui sukasi – karčema, malūnas,
kalvė, Jurga su jaunikiu, o tie obuolmušiai, kirsdami kanopomis, lekia tiesiai ant jo, lyg sumindžioti
norėdami. Tada Jurgutis tiktai susiėmė už galvos ir
griuvo, nusirisdamas čia pat į pasuolę.
Kas toliau buvo, Jurgutis nieko nežinojo, kritęs
kaip negyvas. Atsipeikėjo tiktai paryčiu, kai su
triukšmu įgriuvo pro duris Pinčukas. Tada Jurgutis jį pirmą kartą pamatė visa velniška baisybe su
ragais ir kanopomis! Toks baisus ir paklaikęs iš
pirmo žvilgsnio pasirodė.
Bet tada Jurgutis nespėjo gerai į jį įsižiūrėti, nes
pats buvo baisiai išsigandęs, o ir Pinčukas nepaprastai skubinosi. Jis, įlėkęs į karčemą, nuvertė nuo suolo
miegantį Šešelgą, pagriebė iš jo pašonės dvikartę,
prikimštą šiaudų, čia pat juos iškratė, apversdamas
jais Jurgutį, lendantį iš pasuolės, o paskui pasigriebė
iš kamaros girtą Raupį, įsikišo jį į maišą ir išlėkė
kaip akis išdegęs.
Visa velnio laimė, kad jis, lenktyniaudamas su
Girdvainio obuolmušiais, pametė tabokinę ir, laiku
jos pasigedęs, išėjo ieškoti. Prie Aklojo ežero alkūnės
rado savo tabokinę ir pamatė pro aušrą atlekiantį
Girdvainį su Jurga. Vos spėjo iš kelio pasitraukti,
166
būtų jį Girdvainis suvažinėjęs, ir perniek būtų nuėjęs visas susitarimas su arkliavagiu. Tada jis be
kvapo atlėkė į karčemą ir išsinešė dvikartėje Raupį
į Švendubrę, kad pavogtų Girdvainio obuolmušius.
Vos nepatrūko Pinčukas, kol atnešė girtą kaip
maišą arkliavagį į Švendubrę ir nusileido su juo prie
bažnyčios. Gerai dar, kad Raupys, nešamas padebesiais, prasiblaivė, iškratytas iš maišo, tuojau susivokė
ir šoko prie obuolmušių. Bet ir tada vargu ar būtų
pavykęs jų sumanymas, jei užsimiegojęs klebonas
Bonifacas Bobinas su savo poteriais nebūtų užtrukęs
priimti užsakų. Niekais būtų nuėjusios visos velnio
ir arkliavagio pastangos, nes Girdvainis su nuotaka būtų spėjęs po užsakų išlėkti iš Švendubrės su
savo obuolmušiais kaip vėjo sparnais. Kur jį tada
bepagausi ir kaip pavogsi obuolmušius?
O Jurgutis tada nieko nežinojo, tiktai, baisiai išsigandęs, kapstėsi iš šiaudų, lįsdamas iš pasuolės,
nesuprasdamas, kas čia darosi: sapnuoja ar vaidenasi? Šešelga, pamatęs jį besikapstant, dar labiau
nusigando. O Pinčukas su maišu ant pečių spruko
laukan, kad net duris išvertė.
– Tfu tfu tfu! – nusispjovė Šešelga, kad dieglys
šonan iš tos išgąsties neįsimestų. Jis ne tiek nusigando, kad Pinčukas išsinešė maiše arkliavagį, bet
167
kad antras velnias kapstosi iš šiaudų nusinešti jį
patį į pragarą.
Bet, pamatęs Jurgutį, atsipeikėjo ir nusikeikė:
– Ak, tai tu čia, girtuokli, po suolais voliojiesi! –
suriko ant Jurgučio ir sutrepsėjo lyg į uodegą įgeltas. – Lauk greičiau iš karčemos.
Jurgutis ir pats spruko pro išverstas duris, nieko
nelaukdamas, bet atsipeikėjęs Šešelga sulaikė jį
tarpduryje už skvernų.
– Palauk! – tarė prigrasindamas. – Jei bent vieną
žodį kam prasitarsi, ką matei ir girdėjai, tai ir tave
velnias pagriebs ir nusineš į pragarą.
Persigandęs Jurgutis tiktai pasižiūrėjo į Šešelgą
paklaikusiomis akimis ir žioptelėjo, visai netekdamas žado. Paskui, ištrūkęs iš karčemninko rankų,
pasileido bėgti per laukus kur akys mato.
Ak, nežinojo tada Jurgutis, kad Pinčukas nusinešė Raupį ne į pragarą, o į Švendubrę, kad pavogtų
Girdvainio obuolmušius ir Jurgą pražudytų. Jei būtų
žinojęs, tai, nieko nepaisydamas – nei išgąsties, nei
siaubo, – būtų pirma velnio ir arkliavagio nulėkęs
į Švendubrę ir išgelbėjęs Jurgą, kuri už viską jam
buvo brangesnė.
Bet tada Jurgutis, ištrūkęs iš karčemos, nesusivokė, nei kas čia atsitiko, nei kur jam pačiam dingti
168
nuo viso to klaikumo. Tai ir nuėjo per laukus, pats
nežinodamas, kur eina. Ne taip buvo baisu, kad velnias jį pagriebtų ir nusineštų į pragarą (tegu jau
neša, kad nori, visgi jis neturi kur dėtis), kaip graudu
ir baisiai gėda, kad iš vakaro apsivogė ir pragėrė
dvi poras pasagų. Kaip tai galėjo atsitikti, Jurgutis
negalėjo suprasti. Nebent ir čia velnias pasimaišė
ir jį sugundė? Kaip dabar grįši namo ir pažiūrėsi
kalviui į akis?
Bet ir visa tai buvo tik vienas niekas, prisiminus, kad daugiau nebepamatys Jurgos, skraidančios
paežerėmis, neišgirs jos skambančio juoko. Kaip
tada gyvensi? Paežerės amžinai sutems kaip naktį,
o malūnas ant kalno persekios kaip šmėkla savo
atsiminimais. Kur tada dingsi?
Taip baisu, nyku ir graudu Jurgučiui pasidarė,
kad jis, ištrūkęs iš karčemos, apsisuko į priešingą
pusę ir nuėjo kur akys mato. O kur jis ėjo – pats
nežinojo, tiktai toliau nuo to krašto, kur jį kankino
baisus nusivylimas ir sąžinės graužimas.
Taip ir nuėjo Jurgutis per laukus, vengdamas kelio
ir tako, niekam nieko nepasakęs, ką matė ir žinojo,
nes iš to siaubo, sielvarto ir susigraužimo visiškai
neteko žado ir negalėjo žodžio ištarti, tiktai šnirpš-
169
čiojo ir mykė kažką po nosimi, lyg kūkčiodamas
nesulaikomomis ašaromis.
O kalvis ne tiek pasagų (ir nepastebėjo, kad dvi
poros būtų iš krūvos dingusios), kiek jo paties pasigedo. Klausinėjo žmonių, ar kas jo nematė ir nesutiko, bet niekas nieko apie jį nežinojo, tarsi jis būtų
vandenyje dingęs. Kalvis ir spėliojo, ar tik Jurgutis
nenusiskandino iš tos pakvaišusios meilės, bet ežero
vanduo jo paslapties neišdavė.
Taip ir dingo Jurgutis nežinia kur iš Paudruvės
krašto. Pergyventas siaubas jį vis toliau ir toliau
varė, kol jis pagaliau nuklydo su savo sielvartu į
nežinomus pasviečius, kur žmonės jį priėmė kaip
nebylį kvailiuką ir pasigailėjo. Tik jis pats niekur
negalėjo rasti ramybės.
170
XXVII
O Baltaragio malūne ir namuose po tų nelaimingų
užsakų šiurpu ir nyku pasidarė, tarsi jie būtų užsakę neišvengiamą nelaimę, kurios diena iš dienos
reikia laukti.
Baltaragis jos ir laukė, visai pražildamas ir sulinkdamas, tarytum nepakeliamą naštą nešdamas.
Duktė, kaip parėjo tą dieną iš Švendubrės, net tėvui
nieko nepasakė, užsidarė seklyčioje ir pravirko taip
graudžiai, kaip dar niekada neverkė. Tris savaites
verkė savo mergautines ašaras, žiūrėdama pro langą
ir vis laukdama.
Tėvas labai gailėjosi dukters, jos ašaros kaip
akmens krito ant jo žilos galvos, bet jis nežinojo,
nei ką pačiam daryti, nei kaip ją nuraminti. Nepakeldamas jos graudžių ašarų, ne kartą norėjo
prisipažinti ir pasakyti savo paslaptį, bet žodžiai
patys užspringdavo, ir jis visas sugniuždavo nuo
savo paslapties sunkumo. Ką čia bedaryti – neišmanė žila galva.
Praėjo antri ir treti užsakai, duktė vis verkė ir
laukė, o jaunikis vis negrįžo. Jis klaidžiojo po visą
apylinkę, tartum jo galva būtų susisukusi, ir jis ne-
171
žinotų, nei kur eiti, nei kur dingti. Vieni jį buvo
matę ant vieno kelio, kiti sutikę ant kito kelio, visų
jis klausinėjo, ar nematė obuolmušių žirgų, o apie
nuotaką nė karto neužsiminė, tarsi būtų ją visai
užmiršęs.
– Neverk, dukrele, – mėgino Baltaragis guosti
savo dukrą, nors pats neteko vilties, – suras jaunikis
savo arklius ir sugrįš pas tave.
Tada pirmą kartą Jurgos akys išdžiūvo, sužaibavo
tokiu išdidumu, kuris tiktai tada žmogų pagauna,
kada pats save nugali.
– Nereikia, – atsakė ji tėvui, – man daugiau tokio
jaunikio, kuris dėl savo arklių mane pametė.
Nežinojo tėvas, ar apsidžiaugti, ar nuliūsti dėl
tokios dukters permainos, atsiduso tiktai, ir graudumas širdį suspaudė.
– Dukrele mano, našlaitėle mano, – paglostė jos
galvą. – Tai aš vis kaltas.
Tada Baltaragis būtų išdavęs dukrai savo paslaptį,
bet deginančios ašaros, kurias jis stengėsi paslėpti
nuo dukters, atėmė jam žadą.
– Niekas nekaltas, – atsakė duktė, guosdama
tėvą. – Nelemta man laimingai būti, tai ir nereikia.
– Ne, dukrele, ne, – nesutiko tėvas. – Turi būti tu
laiminga, nes kitaip aš savo sielvarto nepakelsiu.
172
Jurgai pagailo savo nelaimingo tėvo, jos akys nušvito begaline meile, ir ji apsikabino jo žilą galvą.
– Nusiramink, tėveli, – pasakė. – Su tavim aš
visada laiminga būsiu.
Toks dukters jautrumas dar labiau prislėgė tėvą,
bet jis nieko daugiau jai nepasakė, nes jau tuo pasiguodė, kad ji bent kiek nusiramino.
Nuo to laiko vengė abudu prisiminti Girdvainį
ir jo obuolmušius žirgus. Tarytum jis būtų tiktai
pravažiavęs pro šalį ir net atminimo nepalikęs.
Taip praėjo ruduo, darganotas, vėjuotas, atėjo
žiema, sukdama vėpūtinius apie malūną ir girgždindama sparnus, kurie jau seniai nesisuko. Iš pradžių žmonės, vengdami nelaimingos vietos, patys
nevažiavo į Baltaragio malūną, o paskui pats Baltaragis, prislėgtas savo rūpesčių, žmonėms pasakė,
kad malūnas sugedęs, o jis pasenęs ir nežinąs, kada
galės jį pataisyti.
Žmonės patikėjo ir važiavo į aplinkinius malūnus,
ne kartą apgailėdami Baltaragio malūną, kuris stovėjo kaip šmėkla ant sustingusio ežero pakriūtės ir,
rodės, laukė pavasario, kada galės pakilti ir nuskristi.
Pavasaris dar buvo už kalnų, ir liūdna buvo klausyti žvarbių vėjų, kurie kaukė pro apleisto malūno
sparnus. Tiktai vienas Baltaragis per dienas užsi-
173
daręs būdavo malūne. Ką jis ten veikė, net duktė
nežinojo. O iš tikrųjų nieko neveikė, tiktai galvojo
vieną ir tą patį, kaip išpirkti savo kaltę ir pamatyti
dukrą laimingą.
Suprato Baltargis, kad savo kaltę – tą džiaugsmo mirksnį – buvo su kaupu išpirkęs viso savo gyvenimo žmogui nepakeliama kančia, bet nežinojo,
kaip pašalinti jos šešėlį nuo dukters galvos, kurią
mylėjo visa savo sielvarto galybe. Kartais jam pasivaidendavo šiauraus vėjo kaukime Girdvainio arklių
žvengimas, ir jis sudėdavo visas viltis į žentą, kuris
pagaliau atvažiuos ir išgelbės dukterį. Tik ta viltimi
ir gyveno Baltaragis.
Laukė atvažiuojant Girdvainio ir Jurga, nors ir
buvo jo išsižadėjusi. Dažnai naktimis ir jai prisisapnuodavo obuolmušių arklių žvengimas, kuris
artėdavo ir staiga dingdavo. Tada ji pamatydavo
Girdvainį kryžkelėse, vienplaukį, žvarbių vėjų blaškomą, ir jai prisisapnuodavo pavasario audra, kuri
ją žaibais prikeldavo. Bet tie žaibai trankėsi tiktai
Jurgos širdyje.
O laukuose vis dar siautėjo žiemos pūga, ir žvarbūs vėjai kaukė aplink seklyčios langus. Bet jų kaukime Jurgos širdis girdėjo artėjantį pavasarį, ir ji,
net pati sau nedrįsdama prisipažinti, visa širdimi
174
įtikėjo, kad netrukus sugriaudės pavasario audra,
toje audroje sužvengs obuolmušiai žirgai, ir atlėks
kaip vėjo sparnais jos jaunikis, kurio ji net ir norėdama negalėjo užmiršti.
Taip laukė ji visa širdimi Girdvainio, ir jis galbūt
tai nujautė, bet negalėjo grįžti pas savo nuotaką be
obuolmušių žirgų, viso savo bernystės pasididžiavimo. Tai ir klaidžiojo rudens darganose ir žiemos
pūgose visais keliais ir šunkeliais, ieškodamas savo
obuolmušių ir niekur jų nesurasdamas, tiktai visą
laiką girdėdamas jų žvengimą, kuris ir klaidino
Girdvainį.
Tai ką čia galėjo padaryti pamesta nuotaka?
175
XXVIII
Pagaliau Anuprui pagailo Girdvainio, ir jis išėjo
ieškoti jo kryžkelėse. Obuolmušių vis tiek nesurasi, reikia gelbėti bent tai, ką dar galima išgelbėti,
būtent patį Girdvainį, kuris visai galvos neteko per
tuos savo arklius.
Nuo to ryto, kai išbėgo jis iš bažnyčios, tarsi žemė
būtų užsidegusi po jo kojomis: lakstė, puldinėjo į
visas puses, visur girdėdamas savo obuolmušių žvengimą ir niekur jų nesurasdamas. Ir kur tu juos surasi,
jeigu Raupys, kai pačiupo juos, taip ir nudūmė tiesiai
į Prūsus, niekur nesustodamas nei atsikvėpdamas.
Girdvainis taip pat ne kartą buvo nuėjęs ligi Prūsų
ir atgal sugrįžęs, visur klausinėdamas, ar kas nematė
jo arklių, bet žmonės tiktai pečiais traukė – nei matė,
nei girdėjo. O kai Girdvainis pradėdavo smulkiai
pasakoti, kaip atrodę jo arkliai – viesulai buvę, o ne
arkliai – tada žmonės įtariamai žvilgteldavo į Girdvainį ir nusigrįžę pirštu sau į kaktą pabarbendavo.
„Matyt, ne visi namie tam žmogui“, – pagalvodavo
ir atstodavo.
Bet Girdvainis ilgiau vienoje vietoje neužtrukdavo, net ir klausinėdamas apie savo arklius, nes čia
176
pat, bekalbant, sužvengdavo kurioje nors pusėje, o
jis krūptelėjęs įsiklausydavo ir nudroždavo, nieko
nesakęs, tiesiai per laukus ten, kur tas žvengimas
pasigirsdavo. Tai kur čia nepaabejosi, kad tam žmogui galvoje negerai, o ne pavogtų arklių reikalas?
Niekas kitas negirdėjo Girdvainio obuolmušių
žvengiant, tiktai jis vienas, nes ir žvengė iš tikrųjų
tiktai jo ausyse ir mintyse. Todėl ir sukosi lyg užkerėtas užburtame rate, nerasdamas išeities.
Anupras tikėjosi, kad jam gal pasiseks perkalbėti Girdvainį; atsukti jo susuktą galvą ir sugrąžinti
pagaliau į namus, o gal ir pas nuotaką, kuri laukia
jo ir nesulaukia.
Bažnyčioje jau seniai praėjo užsakai, smailindami piktus žmonių liežuvius ir skleisdami visokias
paskalas. Girdvainio nelaimė nesužadino žmonių
širdyse užuojautos, o tiktai piktą pašaipą.
Tūlas, net pakelėje sutikęs nelaimingą jaunikį,
neiškęsdavęs ir tiesiai į akis pasityčiodavęs:
– Tai vis dar ieškai savo arklių? – neva paklausdavęs. – O tavo jaunoji, girdėjau, tavęs nesulaukdama,
jau su kitu rengiasi vestuves kelti.
– Tegu sau kelia! – iš pradžių atsakydavo Girdvainis, o paskui, kai suprato, kad iš jo tyčiojasi,
177
piktai dėbteldavo akimis ir nueidavo savo keliais,
nieko neatsakęs.
Ir Girdvainis juo toliau, juo labiau atšiauresnis ir
niauresnis darėsi. Parblokštas savo nelaimės, nerado
žmonėse nei širdies, nei supratimo, nei užuojautos,
o tiktai piktą pašaipą ir pasityčiojimą, todėl nuo
visų nusigrįžo ir į kiekvieną žiūrėjo su nepasitikėjimu, tarytum visi žmonės būtų sutartinai pavogę
jo arklius ir jį išvarę klaidžioti keliais ir šunkeliais.
Tada jis pradėjo neapkęsti visų žmonių ir žiūrėti
į juos kaip į vagių bendrininkus. Dabar jau neklausinėdavęs, ar kas nematė jo arklių, o jeigu kas jį
paklausdavęs net su užuojauta, jis piktai atšaudavęs:
– O kas tau darbo? – ir nueidavęs kaip baidyklė.
Jis dabar gerai žinojo, kad žmonės nieko jam nepadės, tiktai gaišins ir šaipysis, todėl iš tolo jų vengė ir
į jokias kalbas nesileido. Jeigu išalkęs ir užklysdavo
kur į namus, – savo namus visiškai užmiršo, tarsi
jų būtų ir neturėjęs, – tai valgęs nevalgęs tuojau išeidavo, nei ačiū nepasakęs. Kur jis nakvodavo, nuo
speigo, darganos pasislėpdavo, žmonės ir nežinojo.
Jį galima buvo sutikti visada – dieną ar naktį – kur
nors pakelėje einantį, su savim kažin ką kalbantį ir
nieko nematantį. Negalėdamas su žmonėmis apie
savo nelaimę kalbėti, pats su savim kalbėjosi, pats
178
klausdamas ir pats atsakydamas, tarytum ne vienas
žmogus būtų, bet du iš karto.
Tai ir Anuprui, su juo susitikus, nelengva buvo
susikalbėti. Pamatė jį Anupras keliu nuo Girninkų
ateinantį. Sustojo, žiūri ir pažinti negali. Į ką žmogus
pavirtęs! Ne žmogus jau, bet tik žmogaus šešėlis.
Būtų praėjęs pro šalį nei Anupro nepastebėjęs. Kur
toks arklius suras! Tokiam tiktai su varnom į dausas lėkti.
– Svieteli tu mano margas! – nustebo Anupras. –
Eina pro šalį ir net nepasižiūri.
– O ko aš į tave žiūrėsiu? – atsakė neatsigręždamas Girdvainis.
– Argi jau manęs nepažįsti? – paklausė Anupras.
– O kas tu toks? – grįžtelėjo Girdvainis, piktai
žvilgteldamas į Anuprą.
– Tai dabar ir gana! – ne tiek stebėjosi, kiek Girdvainio gailėjosi Anupras. – Tave, vyruti, tai tikrai
sunku bepažinti. O aš – koks buvau, toks ir esu. Argi
jau Anupro neatsimeni?
– Atsimenu, – liūdnai atsakė Girdvainis, kažką
galvodamas. Paskui, kiek patylėjęs, lyg apgailestaudamas, pridėjo: – Kam mes tada važiavome, Anuprai,
pas tą prakeiktą mergą?
179
– Kaip tai kam? – nesuprato iš karto Anupras. –
Ogi pats sakei, kad su tokiais arkliais nors ir pasaulio gale, o turime surasti savąją mergą. Ko gi
nori – suradome.
– Kas iš to, kad suradome, o arklius praradome, –
atsakė Girdvainis, kažkur į tolumą žiūrėdamas.
– Matyt, taip jau lemta buvo, – žiūrėdamas į Girdvainį, pertarė Anupras. – Ką dabar padarysi? Arba
arkliai, arba merga. O dėl tokios šaunios merginos
net ir tavo obuolmušių negaila. Antros tokios visame
pasaulyje nesurasi.
– Bet tokių ir antrų arklių, – pertarė Girdvainis.
– Kas tiesa, tai tiesa, – pritarė Anupras. – Bet vis
dėlto žmogus tai ne arklys. Negi dabar dėl arklių iš
pasaulio kraustysiesi?
– Kad man niekas daugiau pasaulyje nebemiela, –
atsakė Girdvainis.
– Nukalbėjai dabar, ir gana! – subarė jį Anupras. –
Aš senas, o ir tai, kai pasižiūriu – viskas mano akį
traukia, viskas širdį džiugina, net tas pakelės akmenėlis. Prisėskime ant jo, pakalbėsime, gal ir susitarsime.
Anupras prisėdo ant akmens, o Girdvainis žiūrėjo
lyg abejodamas, lyg nepasitikėdamas.
180
– Sėsk, – dar kartą pasakė Anupras. – Ko čia
dabar dairaisi?
Girdvainis lyg nenoromis prisėdo ant akmens
kraštelio. Taip kurį laiką abudu ir sėdėjo tylėdami. Anupras žiūrėjo į Girdvainį, ir jam taip graudu
pasidarė, kad jis net žodžių pritrūko paguosti ar
nuraminti, o Girdvainis, sukandęs dantis, tylėjo ir
žiūrėjo į žemę po savo kojomis.
– Tai va, – pagaliau tarė Anupras, o ką pasakyti
norėjo, ir pats nežinojo. Tik pasižiūrėjo į Girdvainio
sunykusį veidą ir susitiko su jo degančiomis akimis.
Girdvainis irgi pasižiūrėjo į Anuprą, lyg kažką išgirsti norėdamas. Bet Anupras pasižiūrėjęs tik tiek
pasakė: – Užteks tau klaidžioti. Eisime namo, o paskui ir pas ją nuvažiuosime. Ji vis dar tavęs laukia.
– Kas iš to, kad ji manęs laukia, – liūdnai atsakė
Girdvainis. – Kol nesurasiu savo obuolmušių, tol
negalėsiu pas ją nuvažiuoti. Kaip aš be jų nuvažiuosiu? – nežmoniškas sielvartas, susimaišęs su
begaliniu ilgesiu, praskambėjo jo balse. – Kaip jai į
akis pažiūrėsiu? Ir ką pasakysiu?
Nespėjo Anupras žodžio pertarti, kai Girdvainis
staiga pašoko, įsiklausė ir beveik tekinas pasileido
bėgti keliu, tarsi kažką vydamasis.
181
Ak, tai jis vėl nusivijo tariamą savo obuolmušių
žvengimą!
Nustebęs Anupras nespėjo nei jo sulaikyti, nei
pašaukti. Šauk nešaukęs, vis tiek neprišauksi. Bet
Anupras nė nemėgino jo prisišaukti ir sulaikyti. Pats
savo akimis pamatė, kad Girdvainį ištiko daug didesnė nelaimė, negu obuolmušių pražuvimas. Pakilęs
nuo akmens, nuėjo, pamažėle galvodamas, argi jau
nebėra tokioje nelaimėje pagalbos? Ir Anupras su
visu savo senų metų užsispyrimu pasiryžo surasti
tą pagalbą.
O Girdvainis toliau nuklydo nežinomais keliais
ir šunkeliais, visų jėgų blaškomas, nes tų vėjų suokime jis išgirsdavo savo obuolmušių žvengimą ir
viską pasaulyje užmiršdavo. Net ir tą, kurios per
septynias mylias aplinkui ieškojo, o suradęs dėl savo
arklių pametė, paliko laukiančią nesulaukiančią,
verkiančią ir keikiančią, bet vis negalinčią išsižadėti
savo jaunikio, kuris savo obuolmušiais patraukė jos
širdį ir išsklaidė burtus nuo jos kelio. Bet negalėjo
ir Girdvainis be tų savo obuolmušių nuvažiuoti pas
savo nuotaką, nors visa širdimi buvo jos pasiilgęs.
Kada gi tu, Girdvaini, sugausi savo obuoliuotuosius, kada nulėksi su jais kaip su vėjo sparnais pas
savo nuotaką?
182
XXIX
Po nepavykusio susitikimo su Girdvainiu Anupras nuėjo ne atgal į savo kaimą, bet pasuko keliu
Paudruvės link.
Iš Girdvainio pasiilgimo, kuris pasigirdo jo balse,
kai jiedu pakelėje ant akmens sėdėjo, Anupras suprato, kur galėtų Girdvainis rasti pagalbos, ištikus
nelaimei, ir kas galėtų nuimti užkerėjimą nuo jo galvos: nustelbti obuolmušių žvengimą ir jį sugrąžinti į
namus iš bergždžių klaidžiojimų keliais ir šunkeliais.
Tai supratęs, Anupras lengviau atsiduso ir, nors
pavargęs buvo, kol surado Girdvainį, bet pasiryžo,
neatidėdamas ir namo neužsukdamas, tuojau pat
nuvykti į Paudruvės kraštą ir pasikalbėti su Baltaragiu ir jo dukterimi.
Buvo tolimas ir sunkus kelias, prieš pat pavasario pabjurimą, išmaltas ir duobėtas, kad Anupras,
tiktai didelio ir skubaus reikalo spiriamas, galėjo
pasiryžti jį nugalėti. Gaila jam buvo Girdvainio, to
mandro jaunikio, kuris, vaikydamasis vėją laukuose,
gali visai pražūti. Tai slidinėdamas, klupdamas ir
vėl atsistodamas pagaliau temstant Anupras pasiekė
Paudruvės kraštą ir Baltaragio malūną.
183
Malūnas stovėjo vakaro prieblandoje suglaudęs
sparnus ir nykus kaip baidyklė. Aplinkui nė gyvos
dvasios nesimatė. Pasižiūrėjo Anupras į trobos langus. Taip pat tamsu buvo. Jokio žiburėlio nesimatė.
Net žvaigždės languose nemirgėjo.
– O gal jų ir gyvų nebėra? – apsidairė ir atsiduso
Anupras.
Bet čia išgirdo, tarytum kas leidžiasi malūno laiptais. Sunkiai, pamažu, sustodamas ir grabaliodamas
patamsyje.
Prasivėrė malūno durys, ir Anupras pamatė Baltaragio šešėlį. Pūstelėjo vėjas, ir sujudėjo šešėlis.
Anupras net krūptelėjo, ar tik nesivaidena kartais
Baltaragio dvasia.
– Ar dar gyvas, ar tik tavo šešėlis iš ano pasaulio
pasirodo? – paklausė Anupras, žiūrėdamas į Baltaragį, ant kurio vienplaukės galvos vėjas taršė visai
pražilusius plaukus.
– Dar gyvas, – atsakė vos girdimai Baltaragis. –
Ką čia Dievas siunčia mums į svečius?
– Tai aš, – nudžiugo Anupras, kad su gyvu žmogum, o ne dvasia susitinka. – Argi nepažįsti? Tai aš,
tavo piršlys Anupras.
Tada sujudėjo Baltaragio šešėlis ir, priėjęs prie
Anupro, drebančiomis rankomis jį apkabino.
184
– Su kokia žinia ateini? – paklausė sveikindamas.
– Pagalbos ieškodamas, – atsakė Anupras.
– Nežinau, – atsiliepė Baltaragis atsidusdamas, –
ar galima pas mus kokios pagalbos rasti.
– Tiktai pas tave ir tavo dukterį, – atsakė Anupras. – Jeigu nesurasiu, nueis Girdvainis su vėjais.
– Tai eisime į trobą, pasitarsime, ką čia mes galėtume padėti, – pakvietė Baltaragis.
Ir abudu seniai nuėjo į trobą susirūpinę, kokia
čia pagalba gali būti ir kaip ją surasti.
Troboje už staklių prie lango sėdėjo Jurga ir žiūrėjo į vakaro prieblandoje paskendusį Udruvės ežerą,
lyg kažko laukdama. Bet ko ji laukė, pati nežinojo, nes
visko buvo išsižadėjusi ir norėjo tiktai vieno – viską
užmiršti. Tik širdis neklausė. Ji visą laiką nerimavo,
daužės, spurdėjo tarsi paukštė rankoje. Su baime ji
kažko laukė ir pyko ant savęs, kad laukia.
Dabar, išgirdusi priemenėje tėvą su kažkuo ateinantį, ji pakilo nuo lango ir įtemptai žiūrėjo į duris,
negalėdama įspėti, kas pro jas įeis. Nuo tų nelaimingų užsakų kaimynai vengė pas juos užeiti, ir nuo
to laiko beveik niekas nebuvo užklydęs. Tai kas gi
čia dabar atėjo? Negi Girdvainis? Bet pro duris įėjo
tiktai tėvas ir kažkoks senis, kurio Jurga iš karto
nepažino, ir širdis, baisiai nusivylusi, tartum nukrito.
185
– Labas vakaras, mergele, – pasakė Anupras, įėjęs
į trobą. – Pas tave tolimą kelią ėjau su dideliu reikalu.
Iš balso Jurga pažino Anuprą, širdis vėl sustingo
laukdama: matyt, atėjo su kokia nors žinia apie Girdvainį. Bet kokia? Visa sunerimo. Staiga pamestos
nuotakos išgyventas nusivylimas kaip ledas sukaustė
krūtinę, ir ji atšalo.
– Nežinau, – atsakė, pati su savim kovodama, – ar
verta eiti į tolimą kelią su kokiais nors reikalais.
– Verta, – tarė neabejodamas Anupras. – Tik tu
viena gali čia padėti, ir niekas kitas. Senas aš žmogus, žinau, ką darau ir kalbu. Tiktai ar pajėgsi tu,
mergele, pati save pergalėti? Jei pajėgsi, viskas gerai
bus, jeigu nepajėgsi, – viskas pražuvo.
– Argi dar nėra viskas pražuvę? – suabejojo Jurga.
Viltis ir neviltis iš abiejų pusių ją plėšė.
– Ne, mergele, – pasakė Anupras. – Ne viskas
pražuvo. Viską dar galima išgelbėti. Reikia tik gerų
norų ir valios.
– Nežinau, ką čia, dėde, kalbi, – tarė, pati nuo
savęs bėgdama, Jurga, nepajėgdama daugiau su
savimi grumtis.
– Palauk, mergele, atsisėsim, pakalbėsim, aš tam
juk ir atėjau, – neskubėdamas Anupras dairėsi, kur
čia kepurę pasidėti ir kur pačiam atsisėsti.
186
Tai pamatęs, Baltaragis pakvietė svečią už stalo.
– Ačiū, – padėkojo Anupras. – Nors ir skubus reikalas, bet negi stovėdami jį aptarsime? Prisėsime,
pagalvosime.
Nors ir skubėjo Anupras ateiti, bet atėjęs delsė,
tarsi apgalvodamas savo žygį ir iš naujo jį persvarstydamas. Tad, atsisėdęs kerčioje, kalbėjo apie šį,
apie tą, lyg visai užmiršęs, ko atėjo.
Tiktai paskui, po vakarienės, kai prisikimšo pypkę
lapinio tabako ir užsitraukė dūmą, atidžiai pažiūrėjo
į Jurgą, tarsi ja nepasitikėdamas ar dėl savo sumanymo abejodamas, bet, sukaupęs visą pasiryžimą, –
kaip bus, taip bus – pagaliau tarė:
– Tai va, mergele, koks mano reikalas. Tiktai vienas Girdvainis galėjo pas tave atvažiuoti su savo
obuolmušiais ir išsklaidyti burtus nuo tavo kelio.
Bet užtat pats pakliuvo į velnio žabangas, prarado
savo obuolmušius ir, monų vedžiojamas, klaidžioja
keliais ir šunkeliais. Tai dabar tavo eilė, mergele.
Tiktai tu viena gali išsklaidyti tuos monus nuo jo
kelio, nustelbti ausyse užkerėtą žvengimą, grąžinti
jį iš klaidžiojimo į žmonių pastogę. Ar padarysi tai? –
paklausė Anupras, dar atidžiau žiūrėdamas į Jurgą.
– Kaip aš galiu tai padaryti? – nuleido akis Jurga.
187
– Labai paprastai, mergele, – atsakė Anupras. –
Tau širdis pasakys, ką turi daryti. Turi jį beklaidžiojantį surasti, turi savo juoku nustelbti pražuvusių
obuolmušių žvengimą, turi savo šypsena išsklaidyti
monus nuo jo kelio ir savo meile atstoti jam visą pasaulį, nes kitaip – jis pražuvęs, o ir tu neišsigelbėsi.
– Niekados! – pašoko Jurga iš vietos, ir jos akys
sužaibavo. – Tegu jis pražus, bet aš niekados jo neieškosiu, mane palikusio ir išbėgusio į visus vėjus
paskui savo eržilus. Niekados aš jam nenusišypsosiu ir nenusijuoksiu, nes mano šypseną ir juoką jis
išmainė į savo obuolmušių žvengimą. Niekados aš
jam savo meile neatstosiu pasaulio, nes tą meilę
jis sumynė savo eržilais po kojomis. Tegu dabar jis
klaidžioja šunkeliais, man jo daugiau nereikia.
Vienu atsikvėpimu visa tai pasakė Jurga, paskui, lyg kvapo pritrūkusi, staiga sustojo, ir ašaros
pradėjo riedėti per jos išblyškusius skruostus. Tada
ji pabėgo į seklyčią ir ten ligi valiai paleido savo
širdgėlą ir visas mergautines ašaras. Bet ką jos čia
galėjo padėti, kai širdis nesutarė, meilė ir nusivylimas grūmėsi krūtinėje?
O pasilikę pirkioje vienu du, Baltaragis su Anupru
pasižiūrėjo vienas į kitą, nežinodami, ką čia daryti
ir kokią išeitį rasti.
188
Paskui išbėgusią Jurgą beviltiškai nuspengė užtrenktos seklyčios durys, ir langai sutirtėjo, nukrėsdami šiurpuliu seną trobą.
Ak, ta jaunystė!
Kokia ji išdidi ir nesukalbama. Niekada ji neklausė
ir neklausys senių išminties, o nueis savo keliais,
kur širdis ją veda.
Atsiduso Baltaragis, panarinęs galvą ir žiūrėdamas į žemę, o Anupras pasikrapštė pypkę ir priėjo
prie žiburio ugnelės įsižiebti.
– Taigi, – tarė, užtraukdamas dūmą. – Nieko nepadarysi, kai vienas paklydęs, o kito širdis įžeista.
Kaip juos suvesi? Nueis kiekvienas sau.
– Palauk, – pertarė pakildamas Baltaragis. – Neprarask vilties pirma laiko. Aš geriau savo dukterį
pažįstu. Bandysiu perkalbėti. Ne akmeninė jos širdis.
– Ir aš taip manau, – pritarė Anupras, paleisdamas
dūmą. – Reikia juos suvesti, nes kitaip nei vienas,
nei antras nesuras išeities.
Nuėjo Baltaragis pas dukterį į seklyčią, bet nesusikalbėjo. Taip ir kitaip bandė prakalbinti ir nuraminti, bet Jurga tylėjo, užsikniaubusi ant palangės,
tik jos pečiai krūpčiojo, o per veidus riedėjo ašaros.
Paglostė Baltaragis dukters pečius, pabučiavo į
kaktą, palinkėjęs labos nakties, ir sugrįžo atgal į
189
pirkią pas Anuprą, kuris sėdėjo susimąstęs ir panarinęs galvą, prislėgtas sunkaus rūpesčio. Prisėdo
šalia jo Baltaragis, atsidusdamas ir nė žodžio nepratardamas. Anupras pakėlė galvą, pasižiūrėjo ir
suprato viską be žodžių.
Pasėdėjo seniai, padūsavo, o paskui prigulė –
Baltaragis ant priekrosnio, Visgirda ant suolo, bet
abudu neužmigo, kiekvienas savo galvojo. Kartais
sunkiai atsidusdavo, bet nepratardavo nė žodžio, nes
abudu gerai žinojo, kad jokiu žodžiu nesuraminsi sudrumstos meilės, kuri įžeista pavirsta baisia audra.
Ji nieko nepaisys, nueis savo keliais, viską sulaužys,
suvers, išblaškys ir pražudys, nieko nepasigailės,
kol iš apvilto ilgesio pasiliks vieni griuvėsiai.
Ak, juk tai abudu seniai gerai žinojo. Tai ką čia
kalbėsi ir kaip padėsi? Ir nors vienam buvo gaila
savo dukters, o kitam savo jaunikio, bet ką jie čia
galėjo padaryti, kada viena žliumbė seklyčioje, apsikniaubusi ant palangės, visko išsižadėjusi, o kitas,
viską užmiršęs, klaidžiojo šunkeliais paskui savo
obuolmušių žvengimą?
Prieš aušrą pakilo seniai iš kieto nemigos guolio
ir išsirengė savo keliais kiekvienas su savo mintimis. Kas bus, tas bus – nieko čia nepadarysi. O jei
artinasi neišvengiama nelaimė, abudu gerai žinojo:
190
jos neaplenksi, lieka tiktai ją pakelti. Tai ir palinko
senatvės pečiai, nujausdami visą jos sunkumą.
Lauke dar buvo tamsu, siautė pūga, klabendama
langines ir stūgaudama kamine.
Baltaragis apsigraibė ir užžiebė žiburį. Už lango
kažkas šmėkštelėjo ir suspigo lyg šikšnosparnis ar
pelėda. Baltaragis krūptelėjo ir sustingo. Anupras
pasižiūrėjo į langą ir atsigręžė į Baltaragį.
– Kas gi čia dabar? – paklausė.
– Nieko, – atsakė išbaldamas Baltaragis. – Turbūt pelėda ar šikšnosparnis užskrido ant žiburio
ir suspigo.
Visgirda dar kartą pasižiūrėjo pro langą spėliodamas ir abejodamas, pakraipė galvą ir įrėmė į
Baltaragį akis lyg klausdamas. O tas stovėjo išbalęs
lyg nusigandęs ir akis panarinęs, tarsi užkluptas
nusikaltimo vietoje.
– Taigi, – pagaliau pratarė Visgirda, pats vienas
viską suprasdamas. – Tik tos pelėdos ar šikšnosparnio kitaip neatsikratysi, nebent sidabro kulka
pašausi.
– Ką tu čia, svotai, niekus paistai, – pertraukė
Baltaragis ir buvo beeinąs į lauką pažiūrėti, kas
atsitiko.
191
Bet tuo laiku vėl kažkas suūkė, lyg vėjo šuoras
būtų prabėgęs ar pavasario pūga pasikėlusi, tik visa
troba krūptelėjo ir sudrebėjo.
Pro seklyčios duris į trobą staiga įbėgo Jurga,
baisiai nusigandusi ir išbalusi kaip drobė.
– Tėveli, vaidenasi! – sušuko ji ir puolė į Baltaragio
glėbį, drebėdama kaip epušės lapas.
– Ką tu čia, dukrele, prasimanai? – sudraudė ją
tėvas, glostydamas krūpčiojančius pečius. – Pavasario pūga klebena langines, o tu išsigandai.
Duktė patikėjo nepatikėjo tėvo žodžiais, bet apsiramino, susigėdusi savo baimės, kurią ne vėjo šuoras
sukėlė ir ne praskrisdamas šikšnosparnis, tiktai jos
pačios širdies nerimavimas.
– Tai gal dabar, mergele, eisim paklydusio jaunikio
ieškoti? – paklausė Visgirda.
– Ne, – griežtai atsakė Jurga, atgavusi išdidumą, – greičiau už Jurgučio ištekėsiu, o neisiu ieškoti
jaunikio, kuris mane pametė.
– Kokio Jurgučio? – nustebo Visgirda.
– Supaisysi, – atsakė Baltaragis numodamas. –
Buvo čia toks kaimyno kalvio puskvaišis parankinis…
Bet ir jis kažkur pražuvo…
192
Baltaragis išėjo į lauką pasižiūrėti, kas čia darosi.
Bet, vos pravėrus duris, kažkas spruko iš palangės
ir nurūko su vėjo šuorais į pakalnę.
Prieš rytą siautė pavasarinė pūga, ir pro ją nieko
nesimatė. Baltaragis pamanė, kad čia ne kas kitas,
tiktai Pinčukas kerštaudamas vaidenasi, o iš tikrųjų
būta Jurgučio.
Prieš pavasarį jis, prisiklajojęs keliais ir šunkeliais, sugrįžo iš svetimų pasviečių ir, neturėdamas
kur dėtis, – vis dar buvo gėda grįžti į kalvę apsivogus, – užklydo į Baltaragio malūną. Per naktį
pratūnojo prie seklyčios lango, už kurio tyliai verkė
apsikniaubusi Jurga. Bet Jurgutis išgirdo ir pajuto
tas ašaras, kurios kaip akmenys krito ant jo sąžinės,
ir sustingo be žado.
Tik prieš rytą, kai pirkioje sužibo žiburys, Jurgutis nusigandęs pašoko ir, susiėmęs už galvos,
suriko tarsi iš nepakeliamo skausmo. Norėjo bėgti
į trobą ir prisipažinti, koks jis baisus nusikaltėlis,
pabaidęs Girdvainio obuolmušius ir Jurgą ašarose
paskandinęs, bet čia pat ties prieangiu sugriuvo
palangėje. Atsipeikėjo tiktai tada, kai sugirgždėjo
durys, ir jis, dar labiau išsigandęs, nusirito su vėjo
ir sniego gūsiais pro malūną į pakalnę. Visa laimė,
193
kad ties pakriūte buvo suneštas didelis pusnynas,
tai nugriuvo kaip į minkštą patalą.
O Visgirda, atsisveikinęs su Baltaragiais, savaip
suprato, kas čia darosi, ir išėjo tikro kaltininko ieškoti ir jo sudrausti. Bet kur jį surasi pavasario pūgoje?
194
XXX
Ak, tas Girdvainis! Kokią bėdą jis pats sau prasimanė su tais savo obuolmušiais ir kitus į kokią
baisią nelaimę įklampino. Geriau jis būtų jų visai
neturėjęs, negu pats save pražudęs ir savo nuotaką ašarose paskandinęs, kurios ieškojo septynias
mylias aplinkui.
Bet taip jau viskas nelaimingai susidėjo, kad nieko čia nepadarysi, jeigu net Anupras nieko negalėjo pagelbėti, ir ašarose bei sielvarte paskandinta
nuotaka jo atsižadėjo. O galėjo būti gyvenimas kaip
obuolys, ir skraidyti Girdvainis, suradęs savo nuotaką, su obuolmušiais kaip vėjo sparnais, žemės
nesiekdamas. Bet ne tokia laimė buvo lemta ar ne
savo nuotaką Girdvainis surado, kad viskas kitaip
išėjo. Tiktai pražudė gražiausią Paudruvės krašto
merginą ir pats į baisų vargą įpuolė.
Matyt, nebus jokios išeities iš to užburto rato ir
teks Girdvainiui ligi savo amžiaus galo praklaidžioti
keliais ir šunkeliais, besivaikant savo obuolmušius, ir
praslankioti kaip vaiduokliui kryžkelėse, belaukiant
ir betykojant pravažiuojančių savo arklių. Niekas,
matyt, jo iš tos nelaimės neišgelbės, ir pavirs ber-
195
nas pačioje metų gražumoje vaiduokliu, pakelėse ir
kryžkelėse gąsdinančiu pavėlavusius pakeleivius.
Ir dabar neduok jau Dieve su Girdvainiu kryžkelėje susitikti, o ypač naktį, su jo paklaikusiomis ir
žėrinčiomis patamsyje akimis, kai jis stabdo kiekvieną ir žiūri, ar ne su jo obuolmušiais važiuoja.
Jau ir dabar Girdvainis į žmogų nebepanašus, bet
greičiau į vaiduoklį, atėjusį iš kito pasaulio ieškoti savo arklių. Prieina tamsoje, sustabdo arklius,
pasižiūri savo paklaikusiomis akimis ir nueina, nė
žodžio neprataręs, lyg šmėkla. Tai nebent velnias
gali su tokiu susitikti, o žmogus sutikęs – sirgsi ir,
jei gyvas išliksi, visą amžių priepuolį turėsi.
Pradėjo vengti žmonės naktimis važinėti, kad
su Girdvainiu nesusidurtų, nes jis, kur buvęs, kur
nebuvęs, žiūrėk, ir stabdo kryžkelėje arklius.
Per dieną nusilakstęs, besivaikydamas savo obuolmušių žvengimą, nakčia apsinakvodavo kryžkelėse,
tykodamas, ar nesutiks pravažiuojančių savo arklių,
bet susitiko tiktai savo priešininką, kurio Girdvainis
iš karto nepažino ir tik vėliau suprato, su kuo buvo
susitikęs.
Tai buvo po to, kai susitiko Anuprą, norėjusį jį
išgelbėti. Pamatęs Anuprą ant pakelės akmenų sėdintį ir nusivijęs tariamą obuolmušių žvengimą, per
196
dieną praklaidžiojo, nieko nesurasdamas, temstant
apsistojo pirmoje kryžkelėje ir apsinakvojo. Visai jau
prieš pusiaunaktį vos spėjo Girdvainis sumerkti akis,
kai staiga ties pat ausimis taip sužvengė, kad net
debesys prasiskyrė, ir žvaigždės sumirgėjo. Pašoko
apstulbęs Girdvainis, žiūri – nieko nematyti, tiktai
viduryje kryžkelės kažkas juoduoja.
– Kas ten? – paklausė Girdvainis.
– Aš, – atsakė juodasis.
– Kas tu? – vėl paklausė Girdvainis.
– Tavo klaidintojas, – tas ramiai atsakė, net nesujudėdamas.
– Kas čia per monas? – nustebo Girdvainis. – Ar
nesapnuoju?
Pasitrynė akis, aiškiai mato – kryžkelės viduryje
kažkas stovi, žmogus ne žmogus, šmėkla ne šmėkla,
nesuprasi patamsyje.
– Ko tu nori iš manęs? – paklausė nustebęs Girdvainis.
– Nieko, – tas atsakė ir sujudėjo. – Truputį tave
pamokyti, kad žinotum, kaip pas svetimas mergas
piršliais važinėti.
– Pas kokias svetimas? – nesuprato iš karto Girdvainis.
197
– Ogi ar ne tu su Baltaragio Jurga vos švintant
lėkei užsakų? – atsiliepė tas su pašaipa.
– O kas tau rūpi, – pyktelėjo Girdvainis, – su kuo
aš lėkiau ar nelėkiau?
– Man labiau rūpi, negu tu manai, – tas atsakė. –
Man ji seniai pažadėta.
– Tai gal tu ir mano arklius pavogei? – pašoko iš
vietos Girdvainis.
Šmėkla kiek atitolo.
– Gal pavogiau, o gal tik padėjau pavogti, – iš
tolo atsakė. – O tu savo obuolmušių nesurasi, jeigu
neišsižadėsi Jurgos.
– Tai tau, šunsnuki, negana, kad mano arklius
pavogei, nori dar, kad ir savo mergos dėl tavęs išsižadėčiau? Palauk tu man, tuojau gausi, ko norėjai! –
puolė Girdvainis, norėdamas už pakarpos nučiupti
akiplėšą, bet čiupo ir, rodos, sučiupo, tik pasižiūri –
tuščia sauja, tarsi šešėlį būtų griebęs.
– Cha icha cha! – nusikvatojo ir nusižvengė kažkas
Girdvainiui tiesiai į akis ir nutoldamas sako: – Nenori susitarti, tai prarasi savo obuolmušius ir savo
nuotaką, o paskui, visko netekęs, ir pats galą gausi.
– Prakeikimas! Kas gi čia dabar? – krūptelėjo
Girdvainis ir pirmą kartą kryžkelėje pats nusigando.
Negi taip ir bus, kaip jis pasakė?
198
Nustebęs Girdvainis dairėsi kryžkelėje, nesuprasdamas, ar čia jam prisisapnavo, ar tikrai buvo
ką sutikęs ir kalbėjęs. Bet nieko nesimatė: pakilo
pavasario pūga, ir viskas susimaišė.
Girdvainis nuėjo toliau per šlapdribą pabjurusiu
keliu, vis dar negalėdamas atsikvošėti. Paryčiu susitiko kažkokį nuskurdėlį, elgetą ne elgetą, kuris
ėjo šnirpščiodamas, lyg verkdamas.
– Ar ne tu man pasivaidenai? – sulaikė jį Girdvainis.
– Ne, – atsakė Jurgutis (jis čia ir buvo), baisiai
išsigandęs, vos atgaudamas žadą.
Jis kaip tik ieškojo Girdvainio, per naktį klausęs
Jurgos ašarų ir supratęs, kad tik Girdvainis gali ją
išgelbėti. Pakilęs iš pusnyno, jis išėjo protamsiais
jo ieškoti, o dabar, jį susitikęs, nusigando ir norėjo
sprukti į šalį, bet pergalėjo savo išgąstį ir prisipažino:
– Ne, – pasakė, – aš tau nesivaidenau, tiktai pabaidžiau tavo obuolmušius, kai tu važiavai piršliais
pas Baltaragio Jurgą. O tavo obuolmušius pavogė
velnias Pinčukas, susidėjęs su arkliavagiu Raupiu.
Aš pats mačiau, kaip išnešė jį iš Gaidžgalės karčemos velnias dvikartėje, iškratęs ant manęs šiaudus.
– Ką tu sakai? – nepatikėjo Girdvainis, įsižiūrėdamas į keistą nuskurdėlį.
199
– Tikrą teisybę, – atsakė tas nusišnypšdamas. –
Kas bus, tas bus, nors ir velnias nuneš mane į pragarą, kaip sakė Šešelga, bet tau viską pasakysiu.
Tik vis tavęs negalėjau surasti. O tu Jurgą per savo
obuolmušius ašarose paskandinai. Mesk jų ieškojęs
ir eik jos gelbėti, kitaip pats pražūsi ir gražiausią
pasaulyje merginą pražudysi.
„Kas čia per galas? Ar tik vėl nesivaidena?“ – dar
labiau nustebo Girdvainis, netikėdamas, kad su gyvu
žmogumi kalbėtų. O ir tas čia buvo, čia dingo kaip
vaiduoklis.
Kol atsikvošėjo Girdvainis, Jurgutis nuėjo savo
keliais. Jis norėjo greičiau visas savo kaltes išpažinti
ir sugrįžti namo į kalvę. Kokia būtų tada laimė! Gal
ir Jurgą pamatytų ir išgirstų jos juoką? Bet negalėjo
jis sugrįžti neišpirkęs visų savo kalčių ir negrąžinęs
kalviui pavogtų pasagų. Tai nuėjo dabar tiesiai į
Gaidžgalės karčemą atsiimti pragertų pasagų.
O Girdvainis negalėjo pas Jurgą nuvykti be savo
obuolmušių. Tiktai dabar jis suprato, kokia čia velniava susidėjo, kad prarado obuolmušius ir neteko
nuotakos, o pats klaidžioja kaip užburtame rate,
nerasdamas išeities. Nebent tas pats velnias, kuris
pavogė obuolmušius ir kryžkelėje pasivaideno, jį
vedžioja ir klaidina?
200
Staiga Girdvainio galvoje prašvito, ir jam paaiškėjo, kodėl jis visur girdi savo obuolmušių žvengimą
ir niekur jų nesuranda. Tai dabar, kai vėl tolumoje
pasigirdo žvengimas (vis dar jį erzino Pinčukas klaidindamas), Girdvainis užsikimšo ausis, kad nieko
negirdėtų, ir nuėjo tiesiai per laukus, nežiūrėdamas,
kur eina.
Ar ne vis tiek jam buvo, kur eiti, jei negali surasti
savo obuolmušių ir nuvykti su jais pas savo nuotaką,
kurią ašarose paskandino? Tai ir nuėjo toliau per
laukus, prislėgtas baisaus sielvarto, supratęs savo
klaidas, pasimetęs ir nusiminęs, lyg viską pasaulyje
praradęs.
201
XXXI
O Girdvainio obuolmušiai, kai pavogė juos, susidėjęs su velniu, arkliavagis Raupys tą nelaimingą
užsakų rytą, pateko į sunkią nevalią. Pardavė juos
netrukus Raupys javų pirkliams, kurie veždavo javus
iš Lietuvos į Prūsus.
Nuo to pat rudens, kai pavogė juos, per visą žiemą
Girdvainio obuolmušiai vežiojo bjauriais, išmaltais
keliais sunkiai prikrautus javų vežimus ir prarado
visą savo eiklumą, pavirto nuvarytais, tikrais darbo
kuinais.
Žiaurūs vežikai negailestingai varė arklius dieną
ir naktį be pasigailėjimo, godūs pirkliai skubino
išvežti javus prieš pavasario atolaidį ir taip nuvarė
obuolmušius, kad jų net pats Girdvainis, jei ir būtų
sutikęs, jokiu būdu nebūtų pažinęs.
Juos pažino tiktai Girdvainio piršlys, Daugnorų
kaimo skerdžius Anupras Visgirda, kuris nors viena
akim neprimatė ir viena ausim neprigirdėjo, bet
puikiai suprato gyvulių kalbą. Tiktai iš kalbos ir
pažino jis Girdvainio obuolmušius.
Per pat pavasario atolaidį, grįždamas iš Baltaragio
malūno, ėjo Anupras susimąstęs keliu, kurio kryžke-
202
lėje buvo Gaidžgalės karčema, ir pamatė atvažiuojant
sunkiai prikrautą vežimą, kurį tempė iš paskutinių
jėgų dviejų arklių grobai, plakdami šonais.
Daug buvo matęs Anupras ant to kelio (kelias
ėjo per kalnus ir lygumas iš Lietuvos į Prūsus) nuvarytų arklių, bet tokius parbaigtus kuinus pirmą
kartą sutiko. Kai vežimas arčiau privažiavo, Anuprui
pasirodė, lyg jis tuos arklius buvo kažkada matęs,
tiktai negalėjo prisiminti kur ir kada.
Tada netikėtai išgirdo Anupras savo priekurčia
ausimi, kaip vienas arklys antram tarė:
– Ne, – sako visiškai parbaigtas arklys. – Nieko
nebus. Neišvaduos mūs Girdvainis iš vergovės. Krisiu, privažiavęs Gaidžgalę.
– Palauk, – sako antrasis, vos atgaudamas kvapą. – Gal netoli mūsų išvadavimas. Pirmą kartą, kai
patekome į vergovę, važiuojame gimtuoju vieškeliu.
Gal sutiksime Girdvainį, ir jis mus išvaduos.
– Kas iš to, – sako pirmasis, – jei ir sutiksime, ar
pažins jis mus? Mudu net žvengti užmiršome.
– Tiesą sakai, – atsiduso antrasis.
Nusiminę arkliai tylėdami toliau tempė sunkų
vežimą, panarinę galvas ir mušdamiesi iš paskutinių jėgų.
203
– O aš svajojau! – sustojo pirmasis arklys. – Kaip
vėjas ant sparnų nešiu savo jaunąjį su nuotaka.
– O kas dabar jį nuneš? – atsiduso antrasis ir taip
pat sustojo.
Sustojus vežimui, pabudo snaudęs vežikas ir
šmėkštelėjo botagu:
– No, lupynos! Ar jau stipti tariatės?
Botagas sušvilpė, sukruvindamas nučaižytus arklių šonus. Arkliai bejėgiškai pasimuistė vietoje, bet
vežimas nesujudėjo.
Botagas vėl sušvilpė apie arklių galvas ir krito
su keiksmais:
– No, skūros! Ar jau rakalį sapnuojate? Nereiks
nei rakalio, gyviems kailį nulupsiu.
Taip niekinami ir botagu čaižomi arkliai šoko paskutinėmis jėgomis, bet čia pat ir suklupo. Pirmasis
arklys, kol pribėgo Anupras, griuvo viduryje kelio
ir kojas užvertė, o antras sustojo, panarinęs galvą,
sunkiai šniokšdamas.
Pribėgo Visgirda, atpažinęs Girdvainio obuolmušius, pasižiūrėjo į kritusį arklį, paglostė antro
panarintą galvą, ir taip graudu pasidarė Anuprui,
kad jis net ašarą, netyčia ištryškusią, atbula ranka
nubraukė.
204
– Kokius arklius pražudei! – atsigręžė jis su priekaištu į vežiką.
O tas suniuręs nulipo nuo pasostės ir piktai burbtelėjo:
– Kokie čia arkliai? Dvėselienos, o ne arkliai. Tokiais arkliais nebent tiktai pragare velniam jodinėti,
o ne javus vežioti į Prūsus.
– Bet kokie buvo šitie arkliai, kad tu žinotum! – atsiduso Anupras. – Žaibas, o ne arkliai. Tas, kuris juos
turėjo, dar ir šiandien jų ieško lyg galvos netekęs.
– Dabar nebent pragare juos suras, – abejingai
atsakė vežikas. – Aš pats prasikeikiau, su jais važinėdamas, ir juos prakeikiau. Gerai dar, kad prie
Gaidžgalės karčemos susiprato nudvėsti. Tas velnio
bajorpalaikis Šešelga gal turės naujai vogtų arklių
pamainą.
Keikdamasis vežikas nuėjo į smuklę, o Anupras
pasiliko vienas prie kritusio arklio ir šalia jo stovinčio panarinta galva nelaimės draugo, antrojo
obuolmušio.
Dar kartą paglostė Anupras nuleistą arklio galvą, pažiūrėjo į kritusio sustingusias akis, atsiduso
ir tarė:
205
– Toks jau gyvenimas! Su vėjais lenktyniavote ir
kritote viduryje kelio, patekę į svetimas rankas. Ką
dabar Girdvainiui pasakysiu? Ir ką jis darys be jūsų?
Susirūpinęs Visgirda pastovėjo valandėlę lyg šermenyse, galvodamas apie gyvenimo šuolius, kryžkeles ir galą, sunkiai padūsavo ir susimąstęs nuėjo
pamažėle, vis atgal atsigręždamas ir svarstydamas,
ką čia dabar daryti.
O vežikas netrukus sugrįžo iš karčemos ir atsivedė
porą tik ką Raupio pavogtų arklių. Paskui sekė lyg
kranklys Šešelga, trindamas rankas.
Visgirda stabtelėjo ir pasižiūrėjo:
– Negi nebus galo tam prakeiktam arkliavagių
lizdui? – pats sau tarė. – Kad jį kur perkūnas giedrą
dieną trenktų!..
Rytas buvo ūkanotas. Kryžkelėje kaip pabaisa
stovėjo pašiurpusi karčema. Pro stadalą prabėgo
lyg šlubčiodamas Raupys, o pro kampą praskrido
tarsi šikšnosparnis ar pelėdos šešėlis.
– Kas čia per galas? – susidomėjo Visgirda spėliodamas. – Prieš aušrą apie malūną, o iš ryto apie
karčemą tie patys paukščiai sukasi? Ar tik ne čia
visa nelaimė slepiasi?
Anuprui padidėjo įtarimas. Jis stengėsi geriau
įsižiūrėti ir viską išsiaiškinti, bet drumstėsi pava-
206
sario ūkana, virsdama rūko gurulais ir paslėpdama
karčemą. Visgirda pro tirštą rūką viską pamatė ir
suprato. Neliko jokių abejonių, kad čia nelabojo žabangos, kurias reikia nugalėti, kad nuslinktų visos
nelaimės kaip debesys pro šalį.
Susirūpinęs Visgirda pamažėle nuėjo keliu, svarstydamas, kaip nugalėti velnio klastą ir išgelbėti
jaunikį su nuotaka. Obuolmušiai vis tiek jau žuvę.
Reikia surasti Girdvainį ir jam viską išaiškinti. Gal
tada galima bus išgelbėti ir Baltaragį su jo dukra
nuo gresiančio pavojaus.
Visgirda paspartino žingsnį ir nuėjo per laukus,
trumpindamas kelią.
O vežikas, atsivedęs naują porą vogtų arklių, įkinkė juos į briką ir nuvažiavo toliau į Prūsus pabjurusiu
keliu, negailestingai varydamas arklius.
Prie karčemos ant kelio Šešelgai liko vienas nudvėsęs obuolmušys, o antras vos bepavelkąs kojas.
Tai karčemninkas, nedaug galvojęs, pasišaukė rakalį,
pasmaugė kitą obuolmušį ir abiem nulupo kailius.
Pavakare atėjo į Gaidžgalės karčemą Jurgutis ir
griežtai pareikalavo savo pragertų pasagų, ketindamas už jas atidirbti. Šešelga jam pasiūlė užkasti dvėselienas ir nusilupti nuo jų kanopų pasagas.
207
Jurgutis taip ir padarė, nežinodamas, kad užkasa
Girdvainio obuolmušius.
O Šešelgai pasiliko, kaip Pinčukas sakė, Raupio
pavogtų obuolmušių odos, kurias jis padžiovė stadaloje.
Bet ir tuo jis neilgai džiaugėsi.
208
XXXII
Baltaragio malūne ir namuose po Anupro atsilankymo dar tyliau ir nykiau pasidarė. Duktė ir tėvas
vengė vienas su kitu susitikti, tarsi bijodami prakalbėti ir paliesti neužgijusią žaizdą. Kiekvienas
stengėsi dirbti savo darbą ir nesipainioti akyse.
O pavasariniai vėjai jau pradėjo švilpti apie pakraiges ir pro apleisto malūno sparnus. Nesikęsdamas Baltaragis mėgino taisyti malūną, bet kažkaip nesisekė, viskas, ką tik paims, sprūdo iš rankų.
Nebe tie jau metai buvo, spartos trūko, be to, slėgė
kažkoks beviltiškumas, tarsi pasaulio galas artėtų.
Tai ir tuščios buvo visos pastangos prikelti malūną
iš numirusių. Jis kaip stūksojo, taip ir pasiliko lyg
šmėkla, savo nykumu keldamas kažkokį šiurpulingą
nujautimą.
Jurga, prisiminusi kitus pavasarius, buvo apsimetusi drobes austi, bet irgi kažkaip viskas nesisekė, nuolatos trūko gijos, sprūdo šaudyklė tarsi
iš atgrubusių rankų, ir staklės nebe taip linksmai
skambėjo, kaip kitais pavasariais. Sudundės vieną
kitą kartą ir nutyla lyg užspringusios, nes audėja
pati su savimi ginčijosi ir negalėjo susitarti su savo
209
širdimi. Tai dažniausiai, apsikniaubusi ant staklių,
arba pravirkdavo nesulaikomomis ašaromis, arba,
atsirėmusi ant rankų, sustingdavo užsisvajodama
ir pati nežinodavo, ką begalvojo.
Jurga šį pavasarį ne tiek audė, kiek pati su savimi
grūmėsi visu įsisiūbavusios jaunystės įnirtimu, kol
pagaliau pritrūko jėgų ir taip pavargo, tarsi būtų
atlikusi didžiausius darbus. O iš tikrųjų nieko neveikė, tiktai slankiojo iš kampo į kampą, pati neturėdama kur dingti. Kartais primaniusi būtų ėjusi nors
į pasaulio galą Girdvainio ieškoti. Viską užmirštų,
visko išsižadėtų, kad tik jį sutiktų ir pamatytų, bet
čia pat kildavo toks kartus apmaudas, pabusdavo
ledinis išdidumas, nustelbdamas besiveržiantį meilės
jausmą, ir Jurga, nesitverdama ne tik staklėse, bet
ir visoje troboje, užsimetusi skarą ant pečių, išbėgdavo į paežerę ir klajodavo pati viena pakrantėmis.
Udruvės ežere kasdien vis daugiau rinkosi vandens, kuris nardino, laužė ledą ir kėlė į paviršių, o
Jurgos krūtinėje pritvino vis daugiau prieštaraujančių
jausmų, kurie nebegalėjo sutilpti vienoje širdyje ir
ją sprogdino kaip ledą pavasario potvynis. Tai Jurga
ir nebegalėjo niekur rasti sau vietos ir nusiraminti.
Net Udruvės ežero šlaitai, pakrantės ir pakriūtės,
nuo pat vaikystės išbėginėti, nepaguodė Jurgos ir
210
nenuramino, nors jais kasdien dabar klajojo. Tarytum
viskas pražuvo, kas buvo miela ir brangu. Ji nieko
nematė ir nepastebėjo, lyg klaidžiotų, sapnuodama atviromis akimis, ir nieko nematytų. Ji buvo
priblokšta savo pergyvenimų, su kuriais kovojo,
grūmėsi ir negalėjo įveikti. Todėl ji nieko nematė,
ir niekas jos negalėjo prablaivyti, nes ta blaivuma
galėjo kilti tiktai iš širdies gelmių, o širdis buvo ligi
pat padugnių sudrumsta. Tai ir tuščia buvo ieškoti
bent kokio prablaivėjimo, kol širdis nenurimo.
Jurga, klajodama paežere, negalėjo pati su savim
susitarti, tai savo nelaimę išverkdavo paežerės vėjams, ir jie blaškydavo po pakrantes apleistos nuotakos meilės žodžius, keiksmus, ašaras ir beprotišką
juoką. Bet nei ašaros, nei pikti žodžiai, nei juokas
nieko negalėjo padėti, nes Jurga nepajėgė susitaikyti su savo širdimi, kurioje grūmėsi lygiai stiprūs
priešingi jausmai ir aistros. Meilė ir neapykanta,
atlaidumas ir užsispyrimas, nuolankumas ir išdidumas, pasiilgimas ir atsisakymas, vieną mirksnį –
vienas, kitą mirksnį – kitas jausmas paimdavo viršų,
ir Jurga, ta linksmoji, ta išdidžioji Jurga, klupdavo,
nepakeldama tokio įaudrinto savo širdies bangavimo.
Ir tada, kai buvo atėjęs Anupras, vieną mirksnį
būtų bėgusi ištiestomis rankomis pasitikti Girdvai-
211
nio, kad tik būtų žinojusi, kur jį surasti. Bet čia pat
sukilo šaltas bejausmis išdidumas, kad būtų jį išvijusi,
jeigu jis būtų duris pravėręs. Tai ir atsakymas Anuprui buvo tiktai viena iš kylančių ir nusileidžiančių
bangų, kurios visą laiką siautė Jurgos širdyje.
Taip ilgiau negalėjo gyventi Jurga ir laukė, visa
širdimi laukė, kad kažkas atsitiktų, vis tiek – kas, kad
tiktai nurimtų tas padūkęs bangavimas ir nereiktų
taip žiauriai ir beviltiškai grumtis pačiai su savimi.
Kad bent Jurgutis pasirodytų!
Taip gera būtų pažiūrėti į jo beviltiškas akis, išgirsti nusišnypštimą ir pačiai nusiraminti.
Galbūt, jei Jurgutis būtų pasirodęs, Jurga būtų
tesėjusi Anuprui duotą žodį ir ištekėjusi už jo, kad
dvigubas beviltiškumas pavirstų naujo gyvenimo
viltimi.
Bet ir Jurgutis nesirodė.
Tai laukė dabar Jurga, pati nežinodama ko. Ir
jau ne Girdvainio (nujautė širdis, kad jo niekada
daugiau nebepamatys), ne savo vestuvių, kurios su
praeitos žiemos pūgos sūkuriais pražuvo, bet kažko
niauraus, neišvengiamo, kas turi įvykti ir ją išvaduoti
iš nepakeliamos kančios.
Ir tas nežinomas laukiamasis, rodos, su pavasario vėjais lėkė, su pirmais upeliais skubėjo. Ir kitą
212
vakarą, išėjus Anuprui, kai tėvas su dukra vienu du
atsisėdo už stalo vakarienės, apleistame malūne vėl
suūkė pelėda. Tėvas su dukra, lyg kažką nujausdami,
pasižiūrėjo vienas į kitą ir šaukštus padėjo ant stalo.
– Jau, – pasakė duktė, visa išbaldama kaip drobė.
– Kas? – nutirpo tėvas, žiūrėdamas į dukrą ir
įsiklausydamas.
Pelėda vėl suūkė, tarsi raudodama, tarsi kvatodama, kad nežinia buvo, ko laukti – vestuvių ar
šermenų. Bent taip seni žmonės kalba: pelėda kvatoja – lauk vestuvių, pelėda rauda – lauk šermenų.
Bet nei tėvas, nei duktė nelaukė nei vienų, nei kitų.
Jie abudu laukė kažko kito, o ko – patys nežinojo.
Tai žiūrėjo vienas į kitą, tarytum norėdami kažką išskaityti vienas kito išblyškusiame veide ir sustingusiose akyse. Klaikus nujautimas kaip siaubas
sukaustė krūtinę, ir kažko neišvengiamo laukimas
sustingdė visus sąnarius.
Nesikęsdamas tėvas pakilo eiti į kiemą pažiūrėti,
kas čia atsitiko, ir kur ta pelėda ūkia, bet duktė,
apimta klaikios išgąsties, įsikibo tėvui į rankovę
ir neišleido.
– Neik, tėveli, neik, – maldavo. – Kas bus – tebūnie!
Tėvas su gailesčiu paglostė dukters galvą, ir ji
prisiglaudė prie jo krūtinės, visa virpėdama. Bet
213
nespėjo nurimti, kai jau ne malūne, bet čia pat po
langais – pelėda ne pelėda, o kažkas kitas – baisiai
nusikvatojo ir nuskrido.
Tada krūptelėjusi Jurga atšoko nuo tėvo ir suspigo
nesavu balsu. Ji pajuto, tarsi būtų prisilietusios ją
kažkieno šaltos rankos ir plėšusios nuo tėvo. Čia
pat ji susmuko be žado ant išsigandusio tėvo rankų.
Paskui per visą naktį kliedėjo Jurga. Tėvas nei
žingsnio neatsitraukė nuo jos lovos, nesudėdamas
akių. Ji visą laiką blaškėsi be sąmonės, su kažkuo
sunkiai kovodama.
Tiktai paryčiu atgavo sąmonę, pašoko iš lovos ir,
žiūrėdama siaubo apimtomis akimis ir visa drebėdama, pagriebė tėvą už rankos.
– Bėkim, tėveli, iš čia, – pakuždomis paslaptingai
pasakė, tarsi bijodama, kad kas neišgirstų.
– Kur, dukrele? – nusigando ir nustebo tėvas.
– Vis tiek kur. Tiktai toliau nuo čia, – maldavo ji,
visa drebėdama.
– Nurimk, dukrele, – ramino tėvas, nors patį šiurpulys krėtė. – Nuo savo nelaimės niekur nepabėgsi.
Ji ištiks lygiai čia, kaip ir kitur.
– Bet aš nenoriu žūti! – Jurga visa virpėjo.
– Nežūsi, dukrele, ką tu? – guodė tėvas ir pats
drebėjo. – Ta pelėda tave tiktai išgąsdino. Nebijok,
214
praeis, pasveiksi. Bus viskas gerai, gyvensime kaip
gyvenę.
Bet tėvas žinojo, kad veltui pelėda neūkia. O ar
tikrai čia pelėda ūkė, ar kas kitas – abejojo. Tai
nutarė pagaliau – kas bus, tas bus – pasinaudoti
Anupro patarimu ir užtaisyti šautuvą sidabro kulka,
kad pražūtų nelemta pelėda, o ne jo duktė.
215
XXXIII
Vėlai vakarą atėjo susirūpinęs Baltaragis pas savo
kaimyną ir bičiulį kalvį Juodvalkį, pas kurį seniai
jau nebuvo lankęsis. O ir tas, tarsi jo laukdamas,
sėdėjo ant kalvės slenksčio ir žiūrėjo, kaip skleidžiasi
sutemos ant Udruvės ežero, ir leidžiasi naktis.
– Iš kurgi tu dabar? – nustebo kalvis, staiga pamatęs prieš save atsiradusį Baltaragį. – Maniau,
kad jau visai užmiršai taką į mano kalvę. Rengiausi
eiti pažiūrėti, ar dar gyvas? Bet man į kalną, o tau
į pakalnę. Vis, tariau, neiškęsi ir pats ateisi.
– Tai ir atėjau, – atsakė Baltaragis, apsidžiaugęs,
kad sutiko bičiulį. – Ar neturi kartais šautuvo?
– O kam jis tau? – nustebo kalvis.
– Galas žino, – atsakė Baltaragis, suabejojęs, sakyti ar nesakyti bičiuliui visą teisybę, tai ir pasakė
dviprasmiškai: – Velnias ar apuokas į malūną įsimetė… Per naktis ūkia… Niekaip negaliu išbaidyti…
– O gal iš tikrųjų velnias? – pasijuokė kalvis.
– Kas jį ten žino? – atsakė Baltaragis, išsitraukdamas iš kišenės sidabrinį rublį. – Reikėtų gal ir
sidabro kulką nulieti… Tikriau kad būtų…
216
– Tai tu visai rimtai? – nustebo kalvis, įsižiūrėdamas patamsyje į Baltaragį. Ką jis čia prasimanė?
Gal iš tikro kažkas nedoro sukasi apie jo malūną
nuo tų nelaimingų Girdvainio piršlybų? O ir Jurgutis – galas jį žino, kur dingo nuo to laiko. Gal visai
pakvaišo ir susidėjo iš pavydo su arkliavagiais. Taip
ar kitaip, o čia kažkas bendro turėjo būti, tiktai
kalvis iš karto negalėjo suprasti. – Ar tik ne Jurgutis
kartais, – pagaliau įtarė jis, – kvailas išdaigas krečia
apie tavo malūną?
– Kur čia tau Jurgutis? – atsakė Baltaragis, nustebęs kalvio įtarimu. – Aš jį seniai nemačiau prie
malūno. Argi jo nėra kalvėje?
– Taigi kad ir jis dingo kaip ugnyje nuo to laiko,
kai pavogė Girdvainio obuolmušius, – susirūpino
kalvis. – Ar tik, sakau, su arkliavagiais nesusidėjo
iš to pasiutimo? O gal į užkurius kur išėjo, nieko
nesakęs? Ar ko negirdėjai iš atvažiuojančių į malūną?
– Ne, negirdėjau, – dar labiau nustebo Baltaragis. – Argi čia Jurgutis galėtų būti kuo dėtas?
Ne, Baltaragis gerai žinojo, kas čia kaltas, tiktai
negalėjo prisipažinti kad ir artimiausiam bičiuliui. O
kalvis, negalėdamas suprasti, kas čia darosi, buvo
linkęs įtarti net savo pražuvusį parankinį. Tiktai
visai be reikalo.
217
O Jurgutis tuo metu kaip tik stovėjo už kalvės
kampo su pasagomis – tiesa, ne pavogtomis ir pragertomis, bet nuluptomis nuo Girdvainio obuolmušių dvėselienų – nesiryždamas įeiti ir prisipažinti
išgirdęs kalvį su Baltaragiu kalbant ir jį įtariant,
kad jis susidėjęs su arkliavagiais.
– Galas žino, – pagaliau tarė kalvis, gal čia ir
reikia šautuvo, užtaisyto sidabrine kulka… Kitaip
visa ta velniava neatsikratysi… Eisiu paieškoti.
Visko nenugirdęs, Jurgutis pagalvojo, kad prieš
jį rengiasi užtaisyti šautuvą sidabrine kulta, ir nusigandęs bėgo nuo kalvės, nežinodamas, ką toliau
daryti ir kur dingti su svetimomis pasagomis. Nebent dar kartą grįžti į karčemą ir pareikalauti savo
pasagų? Tada ir kalvis neturės ko pykti.
O kalvis, visai nežinodamas, kad čia jo parankinis
slankioja, nuėjo į pašiūrę ieškoti šautuvo, užsilikusio dar iš sukilimo metų, kada jis dalgių broliams
perkaldavo dalgius į kardus ir taisydavo kitus ginklus. Kažkur pastogėje buvo užkištas iš tų laikų
dvivamzdis šautuvas.
Baltaragis tuo tarpu užsikūrė žaizdrą ir ėmė kaitinti kauše sidabrinį rublį. Netrukus sugrįžo kalvis
su aprūdijusiu šautuvu, čia pat jį nušveitė suodžiais,
218
o paskui per patį vidurnaktį, mėnuliui šviečiant,
padėjo atlydinti dvi sidabro kulkas.
– Na, tai žiūrėk, – pagaliau tarė kalvis, užtaisęs
abu vamzdžius kulkomis, – gerai taikyk, tik nepataikyk mano Jurgučiui. (Kalvis dar tebegalvojo, kad
Jurgutis, gyvas ar žuvęs, turi suktis apie Baltaragio
malūną.) O pelėda ar apuokas, nors ir pats velnias
būtų apsimetęs, nedidelė bėda. Driokstelsi kartą,
antrą ir išbaidysi. Tik va, pavasarį perkūnas gali
tavo malūną nuspirti. Ant tokios pakriūtės stovi…
Nejuokauk ir įsitaisyk perkūnsargį.
– Et, kam jo reikia? – numojo Baltaragis, patenkintas, kad jau turi šautuvą, užtaisytą dviem sidabro
kulkom, su kuriom nuo visokių priešininkų apsigins,
o perkūnas jam ne priešas, bet savas, kaip ir visas
pasaulis. – Pragyveno tėvų tėvai – nenutrenkė ir
dabar nenutrenks… Kuo aš jam nusikaltau?.. Tiktai
išbaidysiu prakeiktą pelėdą ar apuoką, ir viskas
bus gerai.
– Na, tai ir padėk tau Dieve, – tarė kalvis, išleisdamas kaimyną, ir pats nuėjo gulti.
Žvaigždės jau mirgėjo prieš rytą, ir ežeras tyliai
ošė, lyg pabusdamas.
Baltaragis nuėjo paežere namo.
219
Viršum jo kalno ir malūno buvo susitelkusios paryčio žvaigždės. Gal jos lemia giedrą dieną ir šviesų
pavasarį? Bet ir jomis nepasitikėdamas, Baltaragis
pasikišo šautuvą po skvernu, vogčiomis įsėlino į malūną, kad niekas nepamatytų, ir paslėpė užtaisytą
sidabro kulkom dvivamzdį kampe po apdulkėjusiais
Uršulės sijono likučiais.
– Na, dabar tu man paūkausi! – tarė apsidairydamas. – Gausi, ko norėjai, ir atstosi nuo mano galvos.
Rytuose jau visai brėško. Baltaragis pastovėjo,
pasižiūrėjo į bundantį ežerą ir snūduriuojantį liekną,
kuriame pro miglą kyšojo skurdžių pušelių ir berželių
viršūnės, nusiramino ir nuėjo į trobą. Priemenėje
pasiklausė – seklyčioje ramiai miegojo duktė. Jos
nežadindamas, pats nuėjo į surūkusią pirkią, kuri
pagaliau turėjo nušvisti nauja viltim, atsiradusia
Baltaragio širdyje.
220
XXXIV
Prakeiktas arkliavagis Raupys, žuvus Girdvainio
obuolmušiams, pagaliau taip pat neišvengė savo galo.
Jį patį pirmąjį ištiko nusipelnytas likimas.
Buvo gražus ankstyvo pavasario rytas. Tą rytą
Gaidžgalės karčemoje ėmė ir pragydo višta. Supykęs Šešelga paleido kirviu į vištą, pranašaujančią
nelaimę, bet nepataikė. Norėjo pasivijęs dar kartą
smogti, bet išgirdo laukuose nepaprastą triukšmą
ir, užmiršęs vištą, išėjo už vartų pažiūrėti, kas ten
darosi.
Per laukus, tiesiai per arimus, nė kiek nešlubuodamas, beveik kojom žemės nesiekdamas, bėgo, neatgaudamas kvapo, Raupys, o paskui jį vijosi Paudruvės
ir kitų kaimų vyrai su kuolais ir mietais.
– Laikykit vagį! – plyšo nuo riksmo laukai, ir iš
aplinkinių kiemų bėgo vis daugiau vyrų su kuolais.
Vargšas arkliavagis jau negalvojo, kad vyrai šį
kartą pasitenkins vieną ar kitą koją išsukę, susirūpino savo kailio išgelbėjimu, tai nėrė kaip zuikis,
kurtų vejamas. „Kad tik greičiau ligi karčemos, –
visą laiką bėgdamas galvojo, – Šešelga vis kaip nors
išgelbės.“
221
Bet Šešelga kaip tik priešingai galvojo. „Kad tik
neatbėgtų arkliavagis į karčemą ir nepramanytų
jam bėdos su kaimo vyrais. Geriau jau, – Šešelga
linkėjo, – nudobtų jį kur nors ant arimų, kad tik
nereikėtų jo daugiau matyti.“
Bet tokia jau buvo Raupio laimė, kad tada, kai jį
apsupo iš visų pusių vyrai su kuolais, jis paspruko
kaip kiškis iš apsupimo ir įbėgo be kvapo į karčemos
kiemą. Pamatęs Šešelgą, puolė prieš jį ant kelių,
nors anksčiau su panieka į jį žiūrėjo, nes gyveno jis
ne tiek iš karčemos, kiek iš Raupio amato.
– Gelbėk, Šešelga! – sušuko. – Paslėpk kur nors,
kad tik vyrai neatrastų. Dešimt arklių atvesiu už
išgelbėjimą.
– Kur aš tave paslėpsiu? – nusigando Šešelga. –
Pats matai, vyrai iš visų pusių supa kiemą.
– Kur nori, broleli, bet paslėpk, – maldavo arkliavagis. – Nors į alaus statinę.
– Kaip tyčia visos alaus statinės pilnos, – sumišo
Šešelga, nežinodamas, ką daryti. Paskui prisiminęs
nudžiugo ir tarė: – Lėk į stadalą ir lįsk į arklio odą,
kuri ten padžiauta.
Antrą kartą Raupiui nereikėjo pasakyti. Kaip vijurkas šmurkštelėjo į stadalą ir ten įlindo į pirmo
222
arklio odą kaip tik pro tą vietą, pro kurią jam Pinčukas uždraudė landžioti.
O ir oda buvo ta pati, kurią iš vakaro rakalis nulupo nuo pasmaugto Girdvainio obuolmušio. Antro
arklio oda ten pat kabojo.
Raupys per tą skubumą ir iš tos baimės visai
užmiršo, kad velnias, darydamas su juo sutartį pavogti Girdvainio arklius, kaip tik jį perspėjo nelįsti
į tuos arklius pro pasturgalį. Bet Raupys tą velnio
įspėjimą palaikė kvailu pokštu ir, savo nelaimei,
visai pamiršo.
Nebuvo kada ir prisiminti, nes aplink stadalą jau
rinkosi vyrai su kuolais ir riksmu:
– Užmušti arkliavagį!
Raupio ir blusos apmirė, girdint tą riksmą. Bijojo
net sučiaudėti, kad neišsiduotų, kur pasislėpęs. O
čiaudulys kaip tyčia nežmoniškai kuteno. Rakalis
buvo tabako dulkėmis išbarstęs nuluptą odą, kad
musės ir kirmėlės neėstų.
O vyrai su kuolais jau apstojo karčemos kieme
Šešelgą.
– Kur dėjai arkliavagį? – ne juokais grasino.
– Nemačiau, vyručiai, aš jokio arkliavagio, – mėgino išsisukti Šešelga. – Pas mane karčema, turiu
223
alaus ir degtinės, ir visokio kitokio gėrimo, prašau,
gerkit, kiek tik norit. Šiandien už dyką šinkuoju.
– Matai, koks geras! – suprato vyrai karčemninko
klastą. – Atiduok arkliavagį, o jei ne, tai patį pakarsime karčemoje už Raupį ir padegsime arkliavagių
lizdą, tavo prakeiktą karčemą.
– Darykit, geri žmonės, ką norit, – kryžiavosi Šešelga, – bet aš nekaltas. Nemačiau nei arklio, nei
arkliavagio.
– Ilgai tu čia zaunysi, – šūktelėjo vienas vyras,
mesdamas kuolą ir imdamas virvę. – Kalbėk poterius, tuojau gyvą į dangų pakelsime.
Puolė Šešelga ant kelių ir prašė pasigailėti, bet
anas smarkusis vyras užmetė kilpą ant kaklo ir taip
įveržė, kad Šešelgai net oro pritrūko.
– Palaukit, vyrai, nesmaukit, – prašvokštė Šešelga. – Atleiskit virvę, pasakysiu.
Bet tas, kuris laikė už virvės, dar labiau truktelėjo, kad Šešelgai net akys išsprogo.
– Įlindo, įlindo, – prastenėjo putojančiom lūpom
Šešelga ir kvapo visai pritrūko.
– Kur įlindo? – atleido virvę.
– Į Girdvainio obuolmušio kailį, – pasakė atsikvėpdamas Šešelga.
224
– Ką tu čia niekus paistai? – supyko vyrai. – Tempkit jį, arkliavagių patriarchą, po balkiu.
Bet Šešelga, matydamas, kad čia ne juokai, nelaukė, kol virvė vėl suverš gerklę, ir spėjo vyrams
paaiškinti, kad jo stadaloje džiūsta odos, kurias iš
vakaro nulupo nuo Girdvainio eržilų, ir kuriose dabar
kaip tik yra pasislėpęs arkliavagis Raupys.
– Eikit, vyrai, pažiūrėti, ką jis čia meluoja? – pasiūlė laikantysis už virvės. – O aš tuo tarpu palaikysiu,
jeigu bus sumeluota, tai ir keliu po balkiu.
Dabar Šešelga nusigando, kad arkliavagis nepabėgtų iš arklio odos, tai net atsiklaupęs pradėjo
prašyti:
– Paskubinkit, vyručiai, tiktai paskubinkit!
– Spėsi kaboti, – atsakė jam laikantysis už virvės,
o kiti vyrai su kuolais nuėjo į stadalą pažiūrėti.
Po balkiu tikrai kabojo dvi arklio odos, viena
subliuškusi, kita išsipūtusi. Raupys, išgirdęs, kad
į stadalą sugužėjo vyrai, visas apmirė iš baimės,
bet prakeiktas čiaudulys taip ėmė kutenti nosį, kad
neiškentė ir sučiaudėjo.
– Matai, nesumelavo Šešelga, – išgirdo Raupys
kažką sakant ir suprato, kad jį išdavė jo senas draugas karčemninkas.
225
– Ir jis ne geresnis! – sušuko tada Raupys ir norėjo
lįsti iš odos, bet čia jam kažkas taukštelėjo su kuolu
į kaktą, kad jis tik viauktelėjo ir atgal įsmuko į odą.
Kol Raupys atsipeikėjo, vyrai aptarė, ką su arkliavagiu daryti. Niekas nenorėjo imti ant savo sąžinės
kad ir arkliavagio nugalabijimo, todėl nutarė užsiūti
arkliavagį su jo dūšia arklio odoje, kad jis daugiau
dienos šviesos nebematytų ir arklių nebevogtų.
Kaip tarė, taip padarė. Tuojau atsirado adata su
yla, ir vyrai ėmėsi darbo. Jau baigė siūti odą, liko
tiktai maža skylutė po uodega, kai Raupys atsipeikėjo ir ėmė prašyti pasigailėti.
– Nenusimink, – ramino vyrai. – Mes tau nieko
blogo nepadarysime. Tiktai apsiūsime arklio oda
ir taip paliksime ant amžinųjų, kad nei tu, nei tavo
dūšia daugiau nebeišlįstų ir nesusigundytų arklių
vogti.
Raupiui nieko kita neliko, tiktai susitaikyti su
savo likimu. Tiesa, tas likimas buvo visiškai tamsus,
nors vyrai ir paliko neužsiūtą paskutinę skylutę.
– Tegu, – tarė, – paliksime ir jam, kaip tam kupranugariui, šitą skylutę, kad ir jo dūšia galėtų išlįsti,
jeigu bus verta, į dangaus karalystę.
Paskui vyrai liepė Šešelgai atritinti į stadalą dešimt bačkų alaus, gėrė per visą dieną ir giedojo už
226
arkliavagio dūšią, mušdami kaip į būgną į arklio
odą, kurioje buvo užsiūtas nelaimingas arkliavagis
Raupys.
Pavakare į stadalą kyštelėjo galvą Jurgutis, ieškodamas Šešelgos ir norėdamas atgauti savo pasagas,
bet, pamatęs, kas čia darosi, pabėgo, nusigandęs,
kad ir jo nenuplumpintų už vagystę.
Bet jo niekas ir nepastebėjo. Tiktai temstant pakraigėje šmėstelėjo šikšnosparnis, suspigo ir išskrido.
– Ar tik ne arkliavagio dūšia? – susidomėjo vyrai
ir apčiupinėjo odą.
Po visų plumpinimų oda kabojo sudribusi ir joje
gulėjo Raupys be kvapo. Taip įsismaginę vyrai ir
nepastebėjo, kad užpampino vargšą arkliavagį, o
kas su jo dūšia atsitiko – išskrido neišskrido su šikšnosparniu – taip ir pasiliko lig laiko neaišku.
227
XXXV
Tuojau po arkliavagio Raupio žuvimo karčemninkas Šešelga pamatė, kad nebebus jam daugiau
gyvenimo, nes nebus vogtų arklių, nebebus ir jų uodegų. O iš tų uodegų Šešelga svarbiausia ir gyveno.
Menkas pelnas buvo mužikam arielką šinkuoti. Ne
tiek pragers, kiek triukšmo pridarys. Koks gi čia,
kad ir šunbajoriui, gyvenimas?
O, be to, po tokio negarbingo Raupio nugalabijimo
mužikai visai įsidrąsino ir tokie akiplėšos pasidarė,
kad tu, bajore Šešelga, bėk nors į svieto galą, viską
palikęs. Tiesiog špygom badė ir stačiai į akis juokėsi:
– Na, kaip dabar tau, pan Šešelgevič, sekasi be
arkliavagio? Turbūt nekaip, kad nosį nuleidai?
Šešelga bandė ir kantrumu, ir tylėjimu nusikratyti
akiplėšų, be tai nieko negelbėjo, priešingai, Šešelgos nuolaidumas dar labiau kurstė nedorėlius iš jo
tyčiotis.
Tai Šešelga galvojo šiaip, galvojo taip, pagaliau
nusprendė eiti pasitarti su savo bičiuliu Paudruvės
pelkių velniu Pinčuku.
Kelias buvo netolimas. Išėjo prieš vidunaktį, nes
tiktai pačiam vidunaktį galima buvo Pinčuką pri-
228
sišaukti. Bet juo arčiau pelkių, tuo didesnė baimė
ėmė Šešelgą. Dar išgąstis buvo nepraėjęs po Raupio
nugalabijimo. O Pinčukas, tegu ir prietelius, bet vis
dėlto velnias: ką žinai, žmogus, ko jis gali prasimanyti? Jeigu jau žmonės visiškai pabjuro, ko gali
laukti iš velnių?
Toks šiurpulys ėmė krėsti Šešelgą, o paskui pradėjo ir kinkos drebėti, kad vos nesugrįžo atgal, kai
jau buvo priėjęs prie pat pelkių. Bet pats save čia
sugėdino, kad bajoras ir bijosi velnio, sukaupė visą
drąsą, tris kartus sušvilpė ir drebančiu balsu pašaukė:
– Pinčuk, neužtruk, apie kelmą apsisuk ir tuojau
čia pat pribūk!
Šaukė vieną kartą – nieko, šaukė antrą kartą –
tylu, tik krūmai patamsyje čeža, pašaukė trečią kartą – net plaukai ant galvos po kepure pasišiaušė.
Tik klaikiai nusižvengė kažkas viduryje pelkių, o
čia pat nematomas balsas atsiliepė:
– Ko tau reikia, kad vidurnaktyje iš miego keli?
– Gyvenimo man nebėra, – prašvebleno vis dar
drebėdamas Šešelga, nors ir pažino savo prietelių iš
balso. – Nugalabijo tie chamai Raupį, tikri akiplėšos
pasidarė, ką aš dabar darysiu?
229
– O kas man darbo? – atsakė vis dar nepatenkintas Pinčukas. – Sakiau tam girtuokliui, kad nelįstų
Girdvainio obuolmušiam pro pasturgalį, ko lindo?
– Kad nebuvo kitos išeities, – mėgino Šešelga
pateisinti savo draugą.
– Nebuvo, tai ir pražuvo, – abejingai atsakė Pinčukas. – O tau ko reikia?
– Patark, prieteli, kaip man dabar gyventi? – maldavo Šešelga. – Špygom mane mužikai užbadys.
Padėk man nuo jų apsiginti.
– Et, – supyko visai Pinčukas. – Kaip aš tau padėsiu? Sukis pats, kaip išmanai. Aš savo bėdų turiu.
Be to, nusilaksčiau per žiemą, Girdvainį beklaidindamas, norėčiau kiek pailsėti ir išsimiegoti.
– Tai tu šitoks, – įsižeidė Šešelga. Nesulaukta
galva, kad šitaip bajoras žemintųsi prieš nusususį
velnią ir dar nieko nelaimėtų. – Vadinas, apleidi
nelaimėje draugą? Na, gerai, paminėsi.
Tai pasakęs, Šešelga net pats nusigando: iš kur
tiek drąsos atsirado kalbėti su velniu, ir dar vidurnaktyje ant pelkių krašto. Ar trukt čia, ir nugramzdins į liekno dugną. Bet jeigu jau įžeistas bajoriškas
unaras – kas bus, tas bus, bet negali bajoras nusileisti. Tai ir žėrė Šešelga visą savo apmaudą velniui
tiesiai į akis.
230
– Nepyk, – pagaliau tarė Pinčukas. – Jeigu jau taip
labai nori, gali atsikeršyti už Raupio nugalabijimą.
Nuėjęs į miestą, apskųsk valdžiai, kad mužikai maištą
kelia ir nekaltą žmogų nužudė. Pradės juos tampyti
po kalėjimus, kad net Raupio ims gailėtis. O jeigu
dar bus tau maža, tai rink arklių pėdas, spjauk tris
kartus ir tark: „Kad ir jūs taip nusivarytute, kaip
Girdvainio obuolmušiai.“ Ir kris tie arkliai, kurių
pėdas paspjaudysi. Pražudysi daugiau arklių, negu
Raupys nujojo, ir atkeršysi savo priešininkams. Tiktai
nespjauk prieš vėją, kad sau barzdos neapsispjautum. Tada ištiks tave nelaimė. O dabar lik sveikas ir
netrukdyk manęs. Tyko Baltaragis su sidabro kulka,
bet nepavyks jam manęs nušauti. Dar jis nežino, ką
aš jam ištaisysiu, – pasakė Pinčukas, nusižvengė iš
seno papratimo ir dingo.
O Šešelga apsidžiaugė, kad galės mužikam atsikeršyti, ir pats sau tarė:
– Na, dabar parodysiu tiems šunsnukiams, ką
aš galiu!
Patenkintas sugrįžo atgal į karčemą ir, nė ryto
nesulaukęs, nutarė tuojau pradėti veikti. Tai migęs
nemigęs su gaidgyste atsikėlė, pasikinkė į kalamašką pusiau nudvėsusią kumelę ir išvažiavo į miestą.
231
Dar buvo ankstyvas rytas, vos pradėjo aušti, o
kelias tolimas. Norėjo anksčiau nuvažiuoti, kad spėtų apeiti visokią valdžią ir apskųsti neklaužadas
mužikus. Su pavydu prisiminė baudžiavos laikus,
nereikėtų dabar belstis pro tamsą į miestą, pats
bizūnu išluptų pusę valsčiaus, kad metus kitus kasytųsi ir minėtų pono malonę. O dabar – nieko nepadarysi – priešaušryje niuksėjo ir badė botkočiu
kumelpalaikę, kad ta bent kiek vikriau judėtų, bet
kumelė lyg tyčia, bakstelėta botkočiu, sustodavo,
tarsi norėdama paklausti, ko tu čia, durniau, badaisi?
– Kad tave kur giltinė! – neiškentęs keikėsi Šešelga. – Su tokia gitnara nebent tiktai į peklą smalos
važiuoti, o ne į miestą skubiais reikalais.
Besibarant su kumele, pradėjo švisti, ir Šešelga
pamatė ant kelio daugybę arklių pėdų. Atsiminė, kad
vakar buvo turgus, matyt, daug kas iš Paudruvės
buvo važiavęs į miestą. Šešelga apsidžiaugė, kad
laiku išvažiavo – du zuikiu iš karto nušausiąs: ir
valdžiai mužikus apskųsiąs, ir jų arklius išgaišinsiąs.
Tai Šešelga, išlipęs iš kalamaškos, pradėjo rinkti
arklių pėdas, spjaudyti nusigrįžęs pavėjui ir kalbėti
burtų žodžius. Nevaroma kumelė su kalamaška vis
atsigrįždavo, tarytum stebėdamasi, kodėl jos nebaksi
botkočiu, o kažką renka nuo kelio. Bet Šešelga buvo
232
taip užsiėmęs, kad ir nepastebėjo, ko čia ta jo kumelė
dairosi. Tiktai tada ją prisiminė, kai atsimušė kakta
į sustojusią kalamašką (mat, buvo pasilenkęs naujos
pėdos užburti), ir, pakėlęs galvą, piktai šūktelėjo:
– Nu, sterva, ar jau nepasivelki?
Bet kumelė net neatsigrįžo pasižiūrėti, kas čia
ant jos šūkauja, tiktai pasiūbavo į šonus ir griuvo
viduryje kelio.
– Nagi čia dabar kas? – nustebo Šešelga. – Ar
gaišti užsimanei?
Kumelė jau būrė su kojomis ir dantis iššiepė.
– Negi būčiau savo kumelės pėdas užbūręs? – atsikvošėjo Šešelga. Ėgi žiūri, paskutinė pėda, kurią
spjaudė, kaip tik ir yra jo bėrosios. – Kad tau kur
galas šitaip neapsižiūrėti!
Bet dėl kumelės nenusiminė Šešelga, priešingai,
dargi apsidžiaugė, nes pamatė, kad tikrai Pinčuko
patarti burtai padeda. Tai, palikęs bajorišką kalamašką su nudvėsusia kumele kelio viduryje, nuėjo
toliau pėsčias į miestą, spjaudydamas į kiekvieną
arklio pėdą, kad pagaliau net seilių pritrūko, ir burna
visiškai išdžiūvo.
Pasiekęs miestą, Šešelga taip pat negaišo. Lakstė
net liežuvį iškišęs nuo vieno šunadvokačio pas kitą,
vis rašydamas skundus ir nešiodamas valdžiai, kad
233
Paudruvės krašto mužikai pradėjo maištą kelti ir
žudyti nekaltus žmones.
Valdžia pasižadėjo atsiųsti visą baudžiamąjį būrį
mužikams numalšinti, ir Šešelga, nors ir be kumelės,
ir be kalamaškos, labai patenkintas grįžo atgal į
savo Gaidžgalės karčemą, vis dar pakeliui spjaudydamas į arklių pėdas ir džiaugdamasis, kad tokia
baisi bausmė ištiks Paudruvės kraštą.
Sugrįžęs į savo karčemą, nieko daugiau neveikė, tiktai žvalgėsi pro langus ir trynė iš džiaugsmo
rankas, laukdamas, kas čia dabar bus.
234
XXXVI
Na, ir pradėjo Paudruvės krašte dėtis nepaprasti dalykai. Pirmiausia ėmė kristi arkliai. Tiesiog
kažkoks maras užėjo. Visai negalima buvo suprasti
(niekam į galvą neatėjo, kad čia būtų toks baisus
Šešelgos kerštas): sveikiausi arkliai krisdavo ant
kelio bevažiuojant, čia pat akyse, arba rytą atrasdavo tvartuose tarsi pasmaugtus. Ir tai vis patys
geriausieji arkliai, stoniniai, išvažiuojamieji, tarsi
pražuvę Girdvainio obuolmušiai būtų paskui save
patraukę visus kitus arklius.
Tokio arklių maro net seni žmonės neprisiminė.
Kad bent kokia liga – nesistebėtum, o čia – sveikiausi
arkliai pradėdavo kriokti ir užversdavo kojas. Nenoromis pradėjo spėlioti žmonės, kas čia būtų, ir iš
kur toks maras staiga užėjęs.
Niekas nepagalvojo, kad čia Šešelga būtų kaltas.
Juk jo arklys pats pirmasis ant kelio padvėsė, o bajoriška kalamaška ligi šios dienos riogsojo nustumta į
pagriovį. Bet žmonių akys vis tiek nukrypo į Šešelgos karčemą. Juk ties ta karčema krito Girdvainio
obuolmušiai, nuo ten ir prasidėjo maras. Ar tik ne
jie ir užnešė?
235
O čia dar prisiminė žmonės arkliavagio Raupio
nugalabijimą Gaidžgalės karčemoje. Kai kas net apgailestavo ir tardavo, kad vis dėlto gal ir be reikalo
vyrai taip negailestingai, nors ir linksmai, užpampino
arkliavagį. Tegu jis ir nujodavo vieną kitą arklį, o
dabar – dingsta arklys, į jį bežiūrint, ir nieko negali
padaryti.
Akylesni žmonės net nepaprastų dalykų buvo
matę. Kai krisdavo staiga arklys, tai pasivaidindavęs
kaip ir arkliavagio Raupio šešėlis; tarsi jis nujodavęs
ant arklio, o žmogui palikdavusi tiktai dvėseliena.
Ir juo toliau, juo daugiau atsirado žmonių, kurie
matę ir aiškiai pažinę arkliavagio Raupio dūšią besišaipančią, kai gaišdavęs arklys. Tarytum iš ano
pasaulio būtų atkeliavęs arkliavagis pasityčioti iš
žmonių, prarandančių savo arklius. O čia pavasaris
artėjo, ką darysi pavasarį be arklio? Tai daug kas,
kad ir nenorėdami, smerkė Raupio nugalabintojus,
kam tokią nelaimę užtraukę.
Bet tie, kurie dalyvavo jį nugalabinant, ir kurių
arkliai dar nebuvo nugaišę, bandė juokais paversti
visą prietarą: visa bėda, kad tos paskutinės skylutės neužsiuvę, mat prakeikta arkliavagio dūšia ne
kitaip, kaip pro tą skylutę išlindusi ir dabar keršydama smaugianti arklius, negalėdama jų pavogti.
236
Bet ir tie, jeigu tik nugaišdavęs jų arklys, nustodavo
juokavę, nes pagaliau iš kur gali žinoti, kas čia darosi? Tada noromis nenoromis ir tie nusileisdavo, gal
ir be reikalo nupampinę arkliavagį. Bet tada taip
jau nelemtai viskas susiklostė ir bjauriai išėjo. Kitu
atveju gal būtų kiek ir išlupę kailį, sutrumpinę vieną ar kitą koją ir paleidę, o dabar, kai jis pats buvo
įlindęs į arklio odą, tai kiekvienas lupo be gailesčio
ir nepagalvojo, kad dūšią iš kūno varo.
Bet ką dabar darysi? Padaryta – neatitaisysi. Nebent nueiti pas kleboną Bonifacą Bobiną (kai kas
net rimtai siūlė) užpirkti mišių už arkliavagio dūšią, gal ji atsileisianti ir daugiau nebekeršysianti,
bet rengėsi žmonės ir neprisirengė. Kas čia dabar
eis ir kaip eis užpirkti mišių už arkliavagį tarsi už
kokį giminę? Kažkaip nepatogu ir net gėda buvo,
tai kentė žmonės, nežinodami, ką daryti, ir tiek.
Tiktai vienas karčemninkas Šešelga buvo labai
patenkintas ir net džiaugėsi. Kiekviena proga primindavo:
– Sakiau, nežudykite nekalto žmogaus. (Geras
nekaltasis!) Dabar matote, kas iš to išėjo. O bus dar
blogiau. Ne tik arkliai išgaiš, bet ne vienas dar ir
kalėjime supus.
237
Netikėjo žmonės, kad taip galėtų būti, jog už arkliavagį pradėtų tampyti žmones po kalėjimus. Bet
po kelių dienų ėmė ir atvyko baudžiamasis būrys į
Paudruvės kraštą, Šešelgos skundų iškviestas, maišto slopinti. Deja, jokio maišto nesurado, o rado tiktai
keistą arklių marą. Tai kad ir jų arkliai neužsikrėstų
ir nepradėtų kristi, paskubomis išgėrė Gaidžgalės
karčemoje porą boselių degtinės ir išjojo, viso labo
surašę protokolą dėl arkliavagio Raupio nužudymo
iš Šešelgos žodžių ir jį patį apstumdę ir išplūdę, kam
primelavo ir suvedžiojo.
Išjojus būriui, susirinko į karčemą kaimo vyrai
sužinoti, ko čia buvo atjoję ir ką rengiasi daryti.
Negi iš tikrųjų už arkliavagį bausti? Šešelga mėgino tvirtinti, kad čia buvo tiktai žvalgai, o atjos
visa kariuomenė ir nušluos Paudruvės kaimus nuo
žemės paviršiaus. Bet vyrai, matydami patį Šešelgą
apstumdytą ir nelabai sklandžiai meluojantį, nepatikėjo. Priešingai, užuot nusigandę, apstojo su
lazdomis Šešelgą ir prigrasino:
– Na, tu žiūrėk, rūpuže! Jei pradėsi skųsti, tai bus
tau blogiau, negu Raupiui. Kol atvyks ta kariuomenė,
mes tave ir pėsčią nusiųsime pas Raupį.
– Ką jūs, vyrai? – teisinosi nusigandęs Šešelga. –
Kur aš čia skųsiu? Man ir į galvą neatėjo.
238
O vis dėlto priskundė, primelavo žaltys ir apie
tuos, kuriuos matė stadaloje Raupį pampinant, ir
apie tuos, kurių nematė, tik šiaip piktą akį turėjo.
Bet to vyrai nežinojo ir išsiskirstė, nieko blogo Šešelgai nepadarę.
Bet Šešelga, vyrams išėjus, visai nekaip pasijuto.
Koks čia gali būti gyvenimas! Ir būrys, atvykęs mužikų malšinti, jį patį, bajorą Šešelgą, apstumdė, ir
dar mužikai su lazdomis prigrasino. Ne, jeigu šitaip
klojasi, tai jau visai nebėra gyvenimo.
Apsigalvojęs Šešelga tarė dar kartą nueiti pas
Pinčuką ir pasitarti. Gal ir atsiras kokia išeitis. Bet,
nuėjęs į pelkes, šaukė šaukė ir nieko prisišaukti
negalėjo.
Pagalvojo, kad ir Pinčukas, paskutinis prietelius,
bus jį apleidęs, ir buvo begrįžtąs atgal, bet čia išlindo
iš maurų Pinčukas ir piktai paklausė:
– Ko gi tau dar reikia?
– Ak, pan Pinčuk, – apsidžiaugė Šešelga, nors ir
buvo nusiminęs. – Vis tiek man nebėra jokio gyvenimo. Ir valdžiai skundžiau, ir arkliai krinta, bet
kokia man iš to nauda? Atjojo baudžiamasis būrys,
mane pirmąjį apstumdė, o paskui susirinkę mužikai
lazdomis pradėjo grasinti.
239
– Et, su tavim gyva bėda, – atsakė nepatenkintas Pinčukas. – Ir taip tau negerai, ir taip negerai.
Įgrisai tu man ligi gyvo kaulo.
– Bet ką gi man daryti, pan Pinčuk! – beviltiškai
sudejavo Šešelga.
– Nagi lįsk čia pas mane į maurus, jeigu neturi
kur dėtis, – piktai atšovė Pinčukas.
– Ką tu, pan Pinčuk? – nusigando Šešelga. – Kas
gi karčemą laikys, mužikus girdys ir jų dūšias į
pragarą varys?
– Na, jau gerai, – nenoromis sutiko Pinčukas. – Dar
kartą tau patarsiu, bet paskutinį. Gali pradėti gydyti
arklius, kuriuos užkerėjai. Papūsk į tą arklio kanopą,
kurios pėdą užkerėjai, ir tark: „Kyšt lyžt, įsakau
tau išgyt“. Tiktai nesupainiok kanopos, nes kitaip
spirs tau arklys ir dantis išbarstys. Be to, saugokis
Girdvainio. Kritus jo obuolmušiam, aš negaliu jo
daugiau vedžioti, ir jis grįžta. Jeigu su juo susitiksi,
su dūmais išrūksi. Bet manęs daugiau netrukdyk.
Turiu aš ir be tavęs rūpesčių. Ko čia dabar mane
nuolat trukdai?
– Gerai, – prižadėjo Šešelga. – Daugiau tavęs netrukdysiu. Kaip nors pats vienas išsiversiu.
Sugrįžo Šešelga į karčemą, galvodamas, kad
dabar jis galės puikiausiai verstis ir be Pinčuko,
240
ir be arkliavagio, žinodamas tokias paslaptis, kaip
apsargdinti arklius ir juos pagydyti. Tai pareidamas
nutarė verstis arklių gydymo amatu.
Tiktai ne taip viskas išėjo. Rytojaus dieną pradėjo girtis Šešelga, kad jis galįs pagydyti sergančius
arklius, jeigu jam gerai užmokėtų.
Iš pradžių žmonės tiktai juokėsi iš tokio Šešelgos
pasigyrimo, o paskui vienas kitas pradėjo abejoti:
o ką, gal tas velnio išpera ir žino, kaip arklius išgelbėti?
Nusivedė vienas pas savo arklį, Šešelga papūtė
į kanopą, kažką pamurmėjo, ir pagijo arklys. Nusivedė kitas, ir tas pagijo. Buvo patenkintas Šešelga
ir ūkininkai, nors ir išmetė Šešelgai už arklio pagydymą po dešimtrublę. Bet geras arklys vertesnis
už pinigus! O Šešelga jau pradėjo skaičiuoti, kiek
galės uždirbti ir kada galės išpirkti savo prosenių
pragertus dvarus. Bet nuėjo pas trečią arklį, nespėjo
nei papūsti, nei burtų žodžių pasakyti, arklys kad
spirs Šešelgai, ir suvarė visus dantis į gerklę.
Sugrįžo į karčemą Šešelga, nieko nelaimėjęs, tiktai krenkšdamas ir spjaudydamas dantis. Nelengvas
vis dėlto daiktas būti arklių daktaru! Tai parėjęs
galvojo, kaip čia apsidraudus nuo tokių nelaimingų
atsitikimų. Juk dažnai gali pasitaikyti, kad paims
241
ne tą kanopą, kurios pėdą užbūrė. Tada ne tik visų
dantų neteksi, bet ir galvą palydėsi.
Bet nespėjo Šešelga viską gerai apgalvoti, kai
ištiko naujos ir daug didesnės nelaimės, o Pinčuko
negalėjo prisišaukti, nes jis pats įkliuvo į savo bėdas.
242
XXXVII
Baltaragis vis dar naktimis tykojo Pinčuko, pasislėpęs malūne už Uršulės sijono su šautuvu, užtaisytu
sidabro kulkom.
Bet Pinčukas nesirodė, užimtas savo piktais darbais. Jis su Šešelga įvarė siaubo arklių maru visam
Paudruvės kraštui.
Baltaragis numanė, kas čia darosi, ir stipriai spaudė šautuvą rankose, laukdamas, kada pasirodys tas
nenaudėlis.
Bet laukė laukė – daug nemigos naktų praleido
nerimaudamas ir baisiai pavargo – pagaliau ėmė
ir užmigo.
O Pinčukas kaip tik nutykojo tą akimirksnį ir
tarė, kad bus pats laikas Baltaragį išgąsdinti, suvesti senas sąskaitas ir priversti jį vykdyti sutartį.
Buvo tyli mėnesiena.
Padange plaukė lengvi debesėliai ir atsispindėjo
Udruvės ežere. Ant kranto stovėjo užsnūdęs malūnas.
Pinčukas užlėkė ant malūno sparnų kaip staiga
kilęs vėjas ir ėmė juos sukti kvatodamas ir žvengdamas.
243
Sutraškėjo, subraškėjo visas malūnas, o sparnai
kaip per viesulą ėmė kaukti. Pabudo nusigandęs
Baltaragis ir nesuvokė iš karto, kas čia darosi. Pagalvojo, kad ištikęs viesulas, ir puolė stabdyti malūną,
o nuo sparno atsiliepė Pinčukas:
– Gal dabar susitarsime? – nusišiepė. – Matai, kas
darosi? O bus dar blogiau, jei neišpildysi sutarties
ir neišleisi už manęs savo dukters.
– Gerai, – tarė Baltaragis atsikvošėdamas. – Palauk… Gausi…
Apsidžiaugęs Pinčukas nušoko nuo sparno ir
žvilgterėjo pro langelį.
– Seniai taip reikėjo, – tarė, vikriai įšokdamas į
malūną.
– Taip, taip, – pritarė jam patamsyje Baltaragis,
stverdamas iš po sijono užtaisytą šautuvą.
Pinčukas šoko pro langelį atgal, bet nesuspėjo –
kanopa užsikabino.
Staiga driokstelėjo šūvis kaip griausmas, ir sidabro kulka pataikė Pinčukui į kulnį, bet jis to nepastebėjo, tiktai nusirito malūno sparnais ir nubėgo
paknopstomis į pakalnę.
Baltaragis trenkė pavymui dar antrą šūvį dėl tikrumo, bet sidabro kulka į kažką atsimušė ir sužai-
244
bavo. Baltaragis pagalvojo, kad nuo antros kulkos
Pinčukas kiaurai žemę prasmego. Bet apsiriko.
Antra kulka pataikė Jurgučiui ir atsimušė į pasagas, kurias jis vis dar nešiojosi, nežinodamas, kur
dėtis, ir bijodamas sugrįžti į kalvę. Vakare jis buvo
kaip tik atėjęs atsiprašyti Baltaragį už šnirpščiojimą
ir paprašyti, kad jį sutaikytų su kalviu. Bet neišdrįso
užeiti į trobą, laukdamas naktį užsnūdo po malūno
sparnais, o čia – kaip perkūnas giedrą dieną – šūvis
vienas po kito. Gerai dar, kad į pasagas atsimušė, o
kitaip būtų nežinia už ką pražuvęs. Nesuprato Jurgutis, kas čia atsitiko, tik, baisiai išsigandęs, nubėgo
su pasagomis vis nežinodamas, kur su jomis dingti.
O ir Baltaragis, nieko nežinodamas, kur ir kam
pataikė, – buvo tikras, kad nutrenkė Pinčuką, – pasižiūrėjo pro langelį, kai šūvių dūmai išnyko, ir pamatė
į gonkeles išbėgusią vienmarškinę Jurgą, matyt,
labai išsigandusią.
Baltaragis greitai užkišo šautuvą už Uršulės sijono
ir nusileido laiptais, skubėdamas nuraminti dukterį.
– Tėveli, kas čia atsitiko? – paklausė Jurga, pamačiusi tėvą, išeinantį iš malūno.
– Nieko, dukrele, – atsakė sumišęs Baltaragis. –
Aš tik pelėdą pašoviau… Neūkaus daugiau… Ir bus
ramu…
245
– Argi, tėveli? – suabejojo duktė, įtariamai žiūrėdama į tėvą.
– Taip, taip, – atsakė ramindamas Baltaragis. –
Einam į trobą. Vėsi naktis. Dar peršalsi.
Jurga visa drebėjo, tik ne šaltis ją krėtė. Ji spėliojo ir netikėjo, kas čia atsitiko, ir kodėl tokie keisti
dalykai vyksta Paudruvės krašte ir sukasi apie jos
tėvo malūną. Argi ji čia būtų kalta? Primaniusi bėgtų
nuo visko kuo toliau, tiktai gaila buvo palikti tėvą,
kurį, rodos, tos nelaimės visai prislėgė, ir jis pavirto
nykiu šešėliu.
O Baltaragis tiktai dabar pasijuto lyg atsikvošėjęs
iš klaikaus sapno, kuris slėgė jį visą gyvenimą, ir
pasipurtė, tarsi juo atsikratydamas. Kas gi iš tikrųjų
čia buvo? Ogi nieko, viskas išsisklaidė su parako
dūmais, švietė žvarbi pavasario mėnesiena su praplaukiančiais debesėliais.
Baltaragis nusivedė nerimaujančią dukterį į trobą
ir paguldė. Bet Jurga ir paguldyta vis dar drebėjo.
Stvarstė tėvą už rankų ir klausė, virpėdama kaip
epušės lapas:
– Tėveli, kodėl tu man nesakai visos teisybės?
– Kokios teisybės? – nesuprato ar nenorėjo suprasti tėvas.
– Kas čia yra? – neatleido duktė.
246
– Nieko nėra, dukrele, – tarė susivaldydamas Baltaragis. – Užmiršk ir išsimiegok. Rytoj, pamatysi,
viskas bus gerai.
Paglostęs ir pabučiavęs dukterį į kaktą, apklostęs
ir apkamšęs, Baltaragis pats atsigulė palangėje ant
suolo, užsimetęs kailiniais ir norėdamas tik vieno –
greičiau užmigti ir viską užmiršti kaip sapną.
Bet miegas neėmė. Pro langą švietė mėnesiena, o
pro akis slinko visas gyvenimas. Sukosi su malūno
sparnais, maišėsi, draikėsi, painiojosi kaip rūkas
iš Udruvės ežero. Su jo gurulais iškildavo Uršulė,
surūgusi ir supintijusi. Šmėkšteldavo Pinčukas kaip
vaiduoklis, ir širdį užguldavo tamsus, beviltiškas
rūkas. O dienos bėga, metai slenka. Tik malūnas
visą laiką ūžia, ir jo ūžime lyg pats save išgirsta ir
atgyja. Pro debesis švysteli saulė, ir pro jos spindulius pasigirsta linksmas juokas.
Ak, tai Marcelė važiuoja per traškantį ledą. Dvelkteli gaivus pavasario vėjas, ir išsisklaido rūkas. Po
malūną ir namus skraido kaip kregždė linksma ir
gyva Marcelė, praskaidrinusi jo gyvenimą ir grąžinusi jaunystę. Širdis sklidina džiaugsmo, kaip saulėta
vasara. Bet plaukia rudens debesys, ir girgsi gervės.
Vis liūdniau ir liūdniau girgsi, drumsčiasi ežeras,
ir padangę aptraukia tamsūs debesys.
247
Malūnas sustingsta kaip šmėkla ant pakriūtės.
Krinta ant jo sparnų snaigės kaip baltos drobulės, o
pro apsnigtus šlaitus ir laukus vingiuoja takelis vis
tolyn ir tolyn, kur ant kalno stovi pakrypę kryžiai.
Ten neša karstą, o jame visą jo gyvenimo džiaugsmą
ir viltį. Dusliai dunda žemė, paslėpdama karstą, o
ant mažo kauburėlio iškyla naujas kryžius. Leidžiasi
sutemos, tamsios, beviltiškos lyg amžina naktis. O
apleistoje troboje, baisiai tuščioje ir nykioje, verkia
kūdikis vystykluose. Stovi nusiminęs prie lopšio, o
širdyje grumiasi tamsus beviltiškumas ir naujo gyvenimo pareiga, kuri prižadina iš baisaus sielvarto.
Dūksta apie malūną ir trobą pūga, stūgauja apie
kampus, šėlsta pakriūte ir blaškosi po užšalusį ežerą. Ak, tai ne pūga, tik jo širdis nerimsta. Bet su
pirmais pavasario pragiedruliais šviesėja padangė,
sukasi malūno sparnai vis greitėdami, o troboje
su įsiskverbusiais spinduliais pasigirsta iš lopšio
juokas ir išsklaido nykius šešėlius. Ak, tie šešėliai
sklaidosi jo širdyje, ir pagauna jį naujas gyvenimo
džiaugsmas kaip pavasaris.
Tiktai po trobą slankioja paniurusi Uršulė, šnairuodama kaip apvilta praeitis, o pro malūno sparnus
šmėkščioja Pinčukas kaip vaiduoklis, skaičiuodamas
laiką ir laukdamas atpildo. Sunkus rūpestis slegia
248
pečius ir lenkia galvą, bet iš lopšio pakilęs naujas
gyvenimas pripildo širdį džiaugsmo ir nustelbia
praeities vaiduoklius. Dingsta iš namų Uršulė, prasmenga ir Pinčukas. Jis linksta po gyvenimo našta,
bet ji nesunki, nes visa jo paguoda – gražuolė duktė,
kuri primena motiną. Žvengia obuolmušiai, jo širdį
suspaudžia ateinančios vienatvės liūdesys, bet kartu
ir džiaugsmas, kad gyvenimas sukasi kaip malūno
sparnai, prasideda naujas gyvenimo ratas.
Bet čia vėl iškyla praeities vaiduokliai – nusivylusi
Uršulė su savo paskalomis ir apgautas Pinčukas su
savo klastomis. Žvengia ir nužvengia obuolmušiai,
o jo nyki praeitis užstoja dukteriai kelią į ateitį ir
paskandina ašarose. Jis turi nugalėti savo klaikią
praeitį dėl šviesios dukters ateities. Jis ir nugalėjo
ją. Uršulė supintijo savo davatkyne su apmaudusia burtais ir prietarais širdimi, bet neapkartino jo
dukters jaunystės džiaugsmo, o klastingas Pinčukas
pagaliau nusirito malūno sparnais, pašautas sidabro
kulka, ir prasmego kiaurai žemę… Bet ar tai buvo
Pinčukas? Gal jis tiktai prisisapnavo kaip praeities
vaiduoklis?
Ne, viso to nebuvo. Tai tik sapnas, klaikus sapnas,
kuris su diena išsisklaidys. Yra malūnas ir jo ūžimas,
yra pakriūtė ant ežero kranto, yra ir ežeras, nera-
249
mus kaip žmogaus širdis, ir jo padūmavę krantai su
žaliuojančiais pušynais. Čia jo tėvų tėvai gyveno,
čia jis gyvena ir dukterį augina, kuri visas jo gyvenimo džiaugsmas ir viltis… Duktė nurimusi miega
ir juokias pro miegą. Gal ji sapnuoja obuolmušius,
kurie kaip vėjas su sparnais neš ją per gyvenimą. Tai
ir gerai, tegu neša su jos skaidriais pasiilgimais ir
sielvartais. O jis tuo jau laimingas, kad, baigdamas
savo gyvenimą, mato jį iš naujo atgyjant dukters
gyvenime, kuris bus už jo gražesnis ir šviesesnis.
Apsiraminęs Baltaragis užmigo, jausdamas, kad
visus savo gyvenimo sielvartus ir vargus nugalėjęs.
Bet ir užmigęs nesurado ramybės. Staiga jam prisisapnavo – tarsi perkūnas trenkęs į malūną, o duktė,
pakilus audrai, nuskridus kaip žuvėdra per ežerą…
Šaltas prakaitas išpylė Baltaragį, jis pašoko nuo
suolo, pažiūrėjo – duktė miega kaip miegojusi, o už
lango ryto sambrėškoje malūnas stovi ant pakriūtės
kaip stovėjęs, suglaudęs sparnus. Ne, visa tai buvo
tik sunerimusios širdies klaikus sapnas.
Šviesi ir rami mėnesiena slinko pro jo namus ir
visą kraštą.
250
XXXVIII
Kas čia per nakties monai? Ar tik ne pavasario mėnesiena su praplaukiančiais debesėliais juos krečia?
Gal ir taip. Kas čia žino?
Pašautas Pinčukas nuklibikšavo į pelkes, keikdamas Baltaragį, ir atsisėdo ant pirmo kelmelio.
– Palauk! – tarė, atsipeikėdamas iš tos išgąsties
ir apžiūrėdamas sužeistą kulną. – Dar tu mane paminėsi. Pražūsi su visu malūnu.
Pinčukas galvojo apie baisų kerštą. O tuo tarpu, nesikęsdamas iš skausmo, bandė iškrapštyti iš
kulnies sidabro kulką. Bet juo labiau krapštė, tuo
giliau kulka lindo ir taip gėlė kaulus, kad vos galėjo
pakęsti, dantis sukandęs.
Čia jį ir rado ant kelmo Šešelga, visą naktį veltui
ieškojęs po pelkes ir ne tiek šaukęs, kiek šveblenęs
ištinusia burna pro išspirtus dantis.
– Tai tu šičia, pan Pinčuk? – prašvokštė, susiimdamas už burnos, lyg verkti pasirengdamas. – Aš
visur ieškau tavęs ir nerandu. O kokia baisi nelaimė
mane ištiko.
– Eik sau po galais su savo nelaime, – atkirto
piktai Pinčukas pro sukąstus dantis.
251
– Kas atsitiko? – nusigando Šešelga.
– Nieko, – piktai atsakė Pinčukas. – Iškrapštyk
man kulką iš kulnies.
– Kas tave pašovė? – susirūpino Šešelga ir pasilenkė prie pašautos kulnies.
Pinčukas nieko neatsakė, tik atkišo savo kanopą.
Bet ir Šešelga krapštė krapštė sidabro kulką ir
negalėjo iškrapštyti. Neiškentęs skausmo, Pinčukas
jį tiktai kanopa nuspyrė į šalį.
– Ko spardaisi kaip arklys? – supyko Šešelga, atsidūręs ties liūno pakraščiu. – Verčiau man dantis
sudėtum.
– Kaip aš tau juos sudėsiu, jei manęs neklausei ir
išbarstei? – atšovė Pinčukas, kratydamas iš skausmo
kanopą, kad jam net pačiam dantys barškėjo.
O Šešelga be dantų, tiktai susiėmęs žandą, kur
Pinčukas įspyrė, taip pat nesitvėrė iš skausmo ir
nežinojo, ką daryti. Tokio nedėkingumo iš savo
prieteliaus nesitikėjo ir keikė jį savo širdyje visais
prakeiksmais. Bet ką čia vienu keiksmu padarysi?
O ir Pinčukas, kratydamas kanopą, šnairavo į Šešelgą. Dar to kelmo čia trūko, kad jis kur prasmegtų!
Pinčukas įsiuto ant visos žmonių giminės ir, jeigu
būtų primanęs, būtų ją visą į pragarą nugramzdinęs
kartu su bedančiu Šešelga.
252
Tik apmaudas apmaudu, piktumas piktumu, o
kažką reikia daryti. Bet ką galėjo padaryti vienas
be dantų, o kitas pašautas į kulnį? Pašnairavo vienas į kitą su beviltišku kartėliu ir išsiskyrė. Pinčukas, grieždamas dantimis, nuklibikšavo į savo
liūną, ketindamas pats vienas viską apgalvoti, kaip
atsikeršyti, o Šešelga, visai nusiminęs, pardūlino į
savo karčemą, nes ir kam keršyti nežinojo.
Tiktai prieš rytą Pinčukas apsiramino ir sugalvojo kerštą. Baltaragis buvo prižadėjęs surišti jį su
Uršule kaip šunį su kate už uodegų, kad jie tarp
savęs amžinai pjautųsi ir kitus paliktų ramybėje.
Bet pažadėjo ir neištesėjo.
O ką, jeigu jis taip padarytų, surištų Baltaragį
su Uršule (didesnio keršto ir būti negalėtų!), o jis
tada, įsigijęs Uršulę talkininke (be talkininkų, žuvus
Raupiui ir Šešelgai netekus dantų, pasijuto kaip be
rankų), tikrai laimėtų Jurgą.
Taip sumetęs, Pinčukas nutarė dar kartą išbandyti
savo laimę ir atsikeršyti Baltaragiui. Daug negalvojęs, skauda neskauda koją, tiktai pakratęs kanopą, persirengė kaip pakeleivingas elgeta ir išlėkė į
Švendubrę su Uršule susitikti.
O jau aušo rytas. Rūkas sklaidėsi ir plaukė. Bažnytkaimis dar miegojo. Vienur kitur šunes lojo, gai-
253
džiai giedojo. Tie neprieteliai kiek baugino Pinčuką,
bet jis apsiramino ir save drąsino: ką čia gaidžiai,
juk su Uršule, sena davatka ir savo priešininke, teks
susitikti ir susitarti.
Prisėdo Pinčukas prie šventoriaus tvoros, laukdamas ir viską iš naujo apsvarstydamas. Kaip čia
atsitiko, kad Baltaragis jį apgavo? Gal todėl, kad jis
nei Uršulės, nei Jurgos nebuvo matęs. O dabar jis
vieną ir kitą gerai pažįsta ir neklysta.
Neilgai Pinčukui teko patvoryje svarstyti ir laukti.
Dar protamsiais Uršulė, apsigaubusi juoda skarele
ir varstydama pirštais rožančių, pati pirmoji ėjo į
bažnyčią. Pinčukas, nors įsidrąsinęs, prisišliejo prie
tvoros kaip šešėlis. Uršulė jo ir nepastebėjo.
Tiktai praėjus Uršulei, jis atsiplėšė nuo šventoriaus
tvoros ir klibikšuodamas pasivijo Uršulę.
– Palauk, bičiule! – šūktelėjo. – Mums reikia pasitarti.
Uršulė stabtelėjo, nepertraukdama kalbėti rožančių, tiktai atsigręždama ir dėbteldama piktomis
akimis – kas čia ją šaukia ir dar bičiule vadina?
Kažkoks nepažįstamas ubagas. Ar tik nepablūdęs
kalvio Juodvalkio gizelis Jurgutis? Ko jam reikia?
Uršulė visai supyko ir pertraukė kalbėjusi rožančių.
254
O Pinčukas, sukaupęs visą drąsą, priklibikšavo
tuo metu prie Uršulės ir žemai nusilenkė:
– Sveika gyva, – tarė. – Ko mums pyktis, bičiule?
Juk tave ir mane Baltaragis apgavo. Galime susitaikyti ir bendrai atgauti, kas mums priklauso: tau –
Baltaragis, o man – Jurga.
– Palauk, palauk, – tarė nusigandusi Uršulė. – O
kas gi pats esi?
Dėl atsargumo Uršulė porą žingsnių atbula pasitraukė. Koks jau čia ubagas ir koks Jurgutis pakvaišėlis? Visai nepanašu. Negi būtų tas pats nelabasis?
Pinčukas dar kartą žemai nusilenkė ir žengė arčiau žingsnį.
– Argi nepažįsti senų bičiulių? – paklausė. – Juk tai
aš tas pats, su kuriuo susipykai per nesusipratimą
ir Baltaragio apgavimą… Bet aš visai nepykstu, tik
gera tau linkiu.
– Atstok, piktoji dvasia! – nusigandusi Uršulė pažino Pinčuką ir persižegnojo, stverdama už rožančiaus
ir atbula toliau pasitraukdama.
– Nesižegnok! – pasitraukė atbulas ir Pinčukas. –
Aš nieko blogo tau nepadarysiu… Nori, suteiksiu tau
tokią galybę, kad savo burtais galėsi padaryti, ką
norėsi… Prisiviliosi Baltaragį ir visiems savo priešininkams atsikeršysi.
255
Uršulė stabtelėjo susidomėjusi, bet vėl greitai
susigriebė, ėmė žegnotis ir rožančiumi mosuoti Pinčuko link tarsi nuo įkyrios musės.
Pinčukas pritrūko kantrybės.
– Kvaila tu boba! – tarė supykęs. – Jei manęs neklausysi, nieko nelaimėsi. Tik pati per savo burtus
pražūsi.
Bet Uršulė jau nebeklausė jo. Atbula pasitraukė
į šventorių, vis dar pro tvorą žegnodama ir mosuodama rožančiumi.
Pinčukas net nusispjovė iš apmaudo, kad su ta
kvaila boba prasidėjo. Nieko neišeis, koks iš jos
talkininkas? Buvo beklibikščiuojąs į šalį, bet čia
varpai suskambino, ir jų garsai trenkė kaip su kūju
per galvą. Pinčukas, nebaigęs derybų su Uršule,
pasileido bėgti.
O Uršulė, atsidūrusi už šventoriaus tvoros ir kiek
atsipeikėjusi iš baimės, kaip tik buvo linkusi su juo
pakalbėti. O ką, jeigu su jo pagalba būtų galima
pasiekti seną svajonę, kuri savo aistra išdegino jai
visą širdį? Bet ir Pinčukas, kažko išsigandęs, nulėkė,
o jai liko tik senas apmaudas.
– Palauk, kur bėgi? – šūktelėjo, pasilenkusi per
tvorą, bet Pinčukas neatsigrįžo.
Jį nuvijo varpų garsai.
256
O pro šalį ėjo kitos davatkos ir pamatė Uršulę su
kažkokiu nubėgančiu ubagu kalbantis.
– Kokį čia ubagą velnio nuotaka pristojo? – susidomėjo. – Ar tik ištekėti nesirengia? Bet, matyt,
jaunikis pabėgo.
Prunkšdamos į saujas, davatkos nuėjo į bažnyčią.
Uršulė, pasislėpusi už tvoros, visa tai matė ir girdėjo.
Baisus apmaudas ją apėmė.
– Na, palaukit, – tarė ji, sugniauždama rožančių
supintijusiame kumštyje ir grasindama. – Bus jums
velnio nuotaka! Paminėsit! Pirmiausia jums atkeršysiu, o paskui su Baltruku susitaikysiu… Gal susitarsime ir bendrai nugalėsime visus priešininkus.
Taip apsisprendusi Uršulė nuėjo į bažnyčią, tvirtai
pasiryžusi viską padaryti, kaip žadėjo, ir karštai
pasimelsti, kad jai šį kartą, ir paskutinį, suteiktų
pagalbą stebuklingoji Švendubrės Dievo Motina.
Juk ji pagundų žaltį nugalėjo ir pamynė po kojomis.
O tas pagundų žaltys Pinčukas, pabėgęs nuo
Uršulės žegnonių ir Švendubrės varpų, parlėkė į
Paudruvės pelkes ir su apmaudu galvojo, kad pasikarščiavęs ir be reikalo pristojęs prie Uršulės, senos
savo priešininkės. Kokia iš jos gali būti talkininkė?
Tiktai supainioti gali ir taip painius reikalus. Tai
nutarė ja pirma proga atsikratyti.
257
O Uršulė, visai nepaisydama Pinčuko (ar tikrai
jis pasivaideno ryto miglose?), nutarė tą pat dieną
atsiskaityti su davatkyno priešininkėm, o paskui
susitaikyti su Baltaragiu ir gražiai gyventi.
Bet ir Uršulė, nors sparti moterėlė, visko nesuspėjo padaryti.
258
XXXIX
Kas gi galėjo manyti, kad už vis tai, kas dėjosi
Paudruvės krašte, teks atsakyti vargšei Uršulei, kuri
čia buvo tikrai niekuo nekalta. Nebent tiktai tiek,
kad nuo jos viskas prasidėjo, tai su ja turi ir baigtis.
O atsitiko taip, kaip Uršulė ketino padaryti. Tą
dieną iš vakaro, atsikeršydama davatkoms, užtaisė
burtus, ketindama apleisti davatkyną ir susitaikyti su
Baltruku. O anksti iš ryto – buvo kaip tik penktadienis – viena davatkėlė, vardu Leokadija, kuri varžėsi
dėl pirmenybių davatkyne su Uršule, išsitraukė iš po
lovos medaus ąsotėlį, norėdama kiek pasistiprinti
pasninko dieną. Bet ką ji rado ąsotėlyje? – Nagi
sudžiūvusią rupūžę.
Kilo triukšmas visam davatkyne. Kas tai padarė?
Pati rupūžė negalėjo įlįsti ąsotėlin, nes buvo sudžiūvusi, ir indelis buvo gerai skudurėliu užrištas.
Įtarė Uršulę, kuri rengėsi pirmoji išeiti į bažnyčią,
bet nesuspėjo. Dabar užklupta ji gynėsi ir žegnojo
davatkas. Bet atsirado dar kita davatkėlė, vardu
Cecilija, kuri matė, kaip vakar pavakare, temstant,
Uršulė landžiojo po Leokadijos lova ir kažką ten
veikė.
259
Abejonių jokių neliko, ir visos davatkos puolė
vargšę Uršulę. Kas gi kitas galėjo tai padaryti, jei
ne velnio nuotaka? O ta, priremta prie sienos, gynėsi iš paskutiniųjų, bet paskui pritrūko kantrybės
ir prisipažino.
– Tai ir kas? – pasakė. – Ir jūs visos, kaip ta rupūžė, sudžiūsite, o aš grįšiu pas Baltruką ir gražiai
gyvensiu.
To pasakymo visiškai užteko baisiam nusikaltimui
įrodyti. Puolė visos davatkos kaip viena vargšę Uršulę, parmušė ant žemės ir pradėjo tąsyti už kasų. O
kokios ten kasos galėjo būti supintijusios davatkos?
Tokios maždaug, kaip nutriušusios žiurkės uodega.
Neilgai teko davatkoms tąsyti Uršulę už kasų, po
plauką, po kitą, ir ištąsė Uršulės kasas, visą jos
mergystės pasididžiavimą.
Tada nusigandusios davatkos šoko prie savo lovų
ir palovių ir pradėjo tikrinti, ar ta velnio nuotaka
nenorėjo ir jų apkerėti. O kaipgi, viena atrado galvūgalyje kažkokių žolių ryšulėlį, kita kojūgalyje –
sumazgytą pelę, trečia – po šonu arklio žiaunas,
ketvirta – nežinia kokio numirėlio dantis, penkta –
vėl kažką nei į šį, nei į tą panašų, ir taip toliau, ir
vis daugiau, kad vargšės davatkos, siaubo sukrėstos, pamatė ir įsitikino, kad tikrai gyveno su velnio
260
nuotaka, baisia ragana. Juk galėjo pragaro gelmės
atsiverti ir jas visas praryti.
O Uršulė, taip baisiai nutąsyta ir nupešiota, dar
nespėjo atsigauti ir pasprukti nuo savo priešininkių,
kai tos ir vėl visu būriu ją užklupo, tiktai šį kartą
dar piktesnės.
– Sudeginti raganą! Akis išdraskyti! – ir dar kažką padaryti šaukė visu būriu, apspitusios Uršulę ir
nežinodamos, kaip tokią nenaudėlę nubausti.
Pagaliau į davatkų klyksmą ir riksmą pribuvo
špitolninkas Bernardas ir zakristijonas Benjaminas,
abudu vyrai išmintingi ir dievobaimingi. Jie gyveno
antrame davatkyno gale, ir jų pareiga buvo, klebono paskirta, tvarkyti amžinai besikivirčijančias
davatkas.
Iš pradžių abiem vyrams atrodė, kad čia kasdienis davatkų triukšmas, bet atėję ir pamatę, kas čia
atsitiko, patys nusigando ir nežinojo, ką daryti.
– Suriškime, kad nepabėgtų, – pagaliau tarė
drebančiu balsu špitolninkas Bernardas, mažas,
sukumpęs žmogutis su įdubusiomis ir amžinai nusigandusiomis akimis ir labai drūtu balsu.
– Teisingai sakai, – pritarė zakristijonas Benjaminas, ilgas ir liesas kaip kartis, verksmingu balsu
261
ir išsišokusiomis kaktoje akimis. – Ir veskime pas
kleboną. Tegu jis nutars, ką su ja daryti.
Išmintingų vyrų sumanymui pritarė visas būrys
moterų. Nesipriešino ir Uršulė.
– Veskite, – sako, – klebonui kaip per išpažintį
viską prisipažinsiu.
Tai, ilgai nelaukdami, du dievobaimingu vyru ir
visas būrys davatkų išbrazdino suraizgytą Uršulę
iš davatkyno ir nutempė – šūkaudami, rėkaudami – į
kleboniją.
Klebonas Bonifacas Bobinas kaip tik rengėsi eiti
į bažnyčią laikyti gedulingų mišių, kurias vis dėlto
užpirko susidėjęs Paudruvės kaimas už pražuvusią
arkliavagio dūšią. Klebonas iš pradžių nenorėjo sutikti, bet įtikintas, kokių nelaimių dėl jos dedasi, ir
gerai atlygintas pagaliau nusileido. O dabar, eidamas
mišių laikyti, išgirdo nepaprastą triukšmą, nustebęs
žvilgtelėjo pro langą, kas gi čia dabar darosi? Nagi
kažkokia keista procesija atvyksta į kleboniją.
Klebonas išėjo į prieangį pasižiūrėti, kas čia atsitiko. Nenorėjo, kad tokia gauja sudrumstų klebonijos rimtį.
Tuojau pat ties prieangiu pribuvo ir visas būrys
davatkų su abiem bažnyčios tarnais, stumdami prie-
262
šakyje surištą Uršulę. Pamatę išėjusį kleboną, visi
vienu balsu sušuko:
– Sugavome, klebonėli, raganą.
– Kokią raganą? – nustebo klebonas.
– Nagi šitą velnio nuotaką, kuri norėjo visą mūsų
davatkyną užkerėti.
– Kokią velnio nuotaką? – vis dar neatsigodo klebonas.
– Nagi šitą prakeiktą davatką Uršulę, kuri prieš
keletą metų atbėgo iš Baltaragio malūno ir apsimetė esanti davatka, o iš tikrųjų buvo ir pasiliko
pikčiausia ragana.
– O iš kur jūs žinote, kad ji ragana? – paklausė
klebonas.
Tada visas būrys davatkų, viena kitą perrėkdamos, o du vyrai, rimtai pritardami, pradėjo pasakoti,
ką radę davatkyne ir kokių raganiškų bei velniškų
dalykų matę ir prityrę iš šitos prakeiktos velnio
nuotakos. O viena davatkėlė, vardu Elžbieta, net
savo akimis matė, kaip vieną pavakarę Uršulė, apsižergusi šluotą, priėjo prie krosnies ir staiga dingo,
tarsi pro kaminą išskrido. Jai pritarė ir špitolninkas
Bernardas. Jis kartą, eidamas žiemą dar patamsyje
skambinti ankstyvosioms mišioms, pamatęs, kaip
viršum davatkyno kažkas žybtelėjęs žiežirbomis ir
263
dingęs kamine. Tada jis labai nusigandęs ir nežinojęs,
kas tai galėtų būti, o dabar aišku, kad šita ragana
buvo parskridusi ant šluotos iš pasimatymo su savo
sužadėtiniu velniu.
– O vakar iš ryto, – pritarė visas būrys davatkų, – savo akimis matėme, kaip ji prie šventoriaus
su kažkokiu ubagu tarėsi… Turbūt su savo jaunikiu
velniu, kai jis, išsigandęs varpų, pabėgo… O ji dar
šaukė, kad palauktų…
Klebonas klausėsi klausėsi davatkų pasakojimų,
užmiršo net gedulingas pamaldas (kokios jau čia
pamaldos už arkliavagio dūšią?), beklausant net
plaukai ant galvos ėmė šiauštis vien tik pagalvojus,
kokia velniava prie pat jo bažnyčios dedasi, o jis
nieko nežino.
– O ką tu pasakysi? – pagaliau kreipėsi klebonas
į Uršulę.
Ta nusilenkė klebonui ligi pat žemės, o davatkoms
parodė pro sijoną špygą.
– Netiesa, klebonėli, – tarė. – Nebuvau velnio
nuotaka, nors Baltaragis ir norėjo išpiršti. O vakar
iš ryto, tiesa, Pinčukas, apsimetęs ubagu, norėjo
sugundyti, bet nepasidaviau, šventu kryžium apsigyniau. Tiktai šitoms prakeiktoms davatkoms burtus
užtaisiau, kad joms liežuviai supūtų, diegliai į šonus
264
įsimestų, kojas rankas susuktų… Bet nieko joms
mano burtai nepadėjo, visos sveikos kaip kumelės
ir mane nekaltai šmeižia. Niekada ragana nebuvau
ir ant šluotos nelekiojau. Leiskite atlikti paskutinę
išpažintį iš viso gyvenimo, o paskui jau darykite,
ką norite.
265
XL
Ilga ir paini buvo Uršulės paskutinė išpažintis
iš viso gyvenimo.
Pradėjo ji nuo pat kūdikystės, kaip augusi primestinuke pas Baltaragius, kur visi ją skriaudę, ir
tiktai vienas Baltrukas jos gailėjęsis. Taip Dievas
davęs, kad visi iš malūno iškrikę, o pasilikę tik jiedu
su Baltruku. Ir tas Baltrukas vis labiau jai patikdavęs, ir ji labai norėjusi už jo ištekėti, tiktai jis apie
tai nė užsiminti nenorėdavęs, tarsi jam visa tai nė
galvon neateitų.
Tai ji tada, vienos ubagės pamokyta, užsiėmusi
pirmą kartą burtais. Nuėjusi į pirtį, išprakaitavusi,
bet vandeniu nesiplovusi, o sušluosčiusi prakaitą į
skarelę, kurią buvo nusipirkusi tam reikalui atlaiduose, ir parsinešusi namo. Paskui iš tos skarelės
prakaitą išgręžusi ir supylusi į arbatą Baltrukui,
norėdama jį prisivilioti. Bet jis visai negėręs, nors
ir užsaldinusi buvo, tik sriūbtelėjęs ir išspjovęs, sakydamas, kad čia kažkokia smarve jį girdanti. Tai
nieko ir nepadėjo. Nors moterys ir sakiusios, kad
tai tikriausias vaistas.
266
Tada ji, kitos ubagės primokyta, pirmą pavasario šiltą naktį pririšusi prie karties linų kuodelį ir
išnešusi prie malūno, kad šikšnosparnis į tą kuodelį įsiveltų. Paprastas, rodos, buvo daiktas, o tokia
baimė ėmusi, kad net visa drebėjusi, o bjaurybė
šikšnosparnis neįsivelia ir neįsivelia į kuodelį. Keletą naktų teko vis tą patį daryti. Pagaliau vieną
rytą atradusi šikšnosparnį, įsipainiojusį į kuodelį.
Čiupusi jį su visu kuodeliu ir nubėgusi į mišką, ten
padėjusi ant skruzdėlyno ir pasileidusi tekina atgal,
užsikimšusi ausis ir neatsigrįždama, nes jeigu būtų
atsigrįžusi, tai būtų apakusi, o jeigu būtų išgirdusi
šikšnosparnį rėkiant – būtų apkurtusi. Bet nieko
nemačiusi, nieko negirdėjusi. Parbėgusi namo be
kvapo ir laukusi.
Po trijų dienų nuėjusi į mišką, radusi ant to skruzdėlyno savo kuodelį su šikšnosparnio kauleliais.
Pasiėmusi iš tų kaulelių tokias šakutes su kabliuku ir
parėjusi namo. Tą pačią dieną, temstant, Baltargiui
nematant, truktelėjusi jį su tuo kabliuku už kelnių,
bet jis atstūmęs ją su atbula ranka ir pasakęs: „Ko
čia kabinėjiesi?“ Ir nuėjęs neatsigręždamas, o kabliukas taip ir nulūžęs ir nieko nepadėjęs.
Paskui tas Baltaragis užsigeidęs vesti Marcelę
Jaudegytę, o ji, tiek vargo padėjusi ir tiek griekų ant
267
savo sąžinės priėmusi, nežinojusi, ką daryti. Tiesiog
širdis plyšusi, tai žliumbusi, užsidariusi kamaroje, ir
gana. Kartą vėl užėjusi tokia ubagė, išsipasakojusi
jai ir vis verkianti. Pagailę tai ubagei vargšės, ir ji
patarusi jai: kai važiuosiąs tas nevidonas su ana
į šliūbą, kad išbarstytų jiems kelią smėliu, parsineštu iš kapų, tai nebūsią jiems gyvenimo. Paskui
dar liepė pelenus iš židinio išsemti ir jais slenkstį
išbarstyti, kad jaunieji neperžengtų, o jeigu peržengs – su grabu kad išneštų. O pačiai Uršulei dar
įsakiusi laipioti tvoromis, kol parvažiuosią iš šliūbo, ir kalbėti burtų žodžius. Bet seniai tai buvę, ir
tuos burtų žodžius užmiršusi, o ir tada ne tiek juos
kalbėjusi, kiek žliumbusi, po tvoras laipiodama. Ar
tie burtai padėję, ar taip Dievas davęs, nežinanti,
tiktai po metų jaunoji Baltaragio žmona pagimdžiusi
dukterį ir pasimirusi. Tada ji baisiai nusigandusi ir
daugiau jokių burtų nedariusi.
Paskui, kaip visi gerai žiną, tas Baltaragis norėjęs
ją išleisti už velnio Pinčuko, bet ji buvo jau padariusi skaistybės apžadus švenčiausiai Švendubrės
Panelei, tai išsigelbėjusi ir atbėgusi į Švendubrės
davatkyną. Čia jokių burtų nedariusi, gyvenusi, kaip
pridera davatkai, poteriavusi, pasninkavusi ir už
savo nusidėjimus atgailą dariusi. Tiktai paskui, kai
268
Baltaragio dukra jau buvo paaugusi, tai, bijodama,
kad ir jos tėvas neišleistų už Pinčuko (o jis didesnis
esąs už ją burtininkas, tai jau tikras raganius esąs!),
prikalbinėjusi tą neišmanėlę daryti skaistybės apžadus, bet ji Uršulę tik išjuokusi ir nieko nedariusi, o Uršulė norėjusi tam kvailam padarui vis tiek
padėti ir neleisti, kad tėvas pražudytų jos dūšią.
Tai, nutykojusi jos rūtų vainiką, nunešusi slaptai
ir pakasusi po kryžiumi Paudruvės kryžkelėje, kad
negalėtų jaunikiai su piršliais pas ją atvažiuoti, ir
ji neištekėtų. Ar tai padėjo, ar ne, tikrai nežinanti,
bet ilgai niekas negalėdavęs su piršliu nuvažiuoti
pas Baltaragio dukterį, tiktai paskui tas Girdvainis
su savo obuolmušiais pamynęs po kojomis rūtų vainiką, užkastą kryžkelėje po kryžiumi, nuvažiavęs
su piršliu pas Baltaragio dukterį ir auštant atlėkęs
užsakų. Bet už tai jį Dievas nubaudęs. Praradęs
savo arklius.
Bet čia ji esanti nieko nekalta. Nieko nežinojusi
ir nieko nedariusi. Tiktai mačiusi, kaip Pinčukas
atnešęs Raupį maiše ir iškratęs prie šventoriaus
pastovų, tas pagriebęs arklius ir nulėkęs su jais, o
Pinčukas žvengęs, aplinkui lakstydamas ir klaidindamas. Ji net padėti Girdvainiui norėjusi, bet tas
išlėkęs kaip akis išdegęs iš zakristijos ir jos nepa-
269
siklausęs, o ji būtų jam patarusi, ką daryti ir kaip
savo dūšią išganyti, nes arklių vis tiek nesurasi, kai
juos pavogė velnias, susidėjęs su arkliavagiu, o už
jų dar stovi tėvas raganius.
O dėl siaučiančio dabar arklių maro ji esanti nieko
nekalta ir nieko nežinanti. Čia turbūt velnias Pinčukas su karčemninku Šešelga keršija už arkliavagio
Raupio nužudymą. Kaip tą kerštą nugalėti, ji nežinanti, nebent tiktai gedulingas mišias užpirkti už
arkliavagio dūšią. Tą ir patarusi Paudruvės kaimui
padaryti.
Klebonas krūptelėjo, prisiminęs, kad šiandien
kaip tik tas mišias turėjo laikyti.
– Tai tu ir tokiom šventvagystėm užsiimi? – sugriaudėjo neiškentęs klebonas.
– Ne, klebonėli, aš neužsiimu, – atsakė ramiai
Uršulė, – tiktai patariau, bet ar jie taip padarė, ar
ne, nieko nežinau.
Klebonas nutylėjo lyg mietą prarijęs, o Uršulė
toliau išpažino savo nuodėmes.
Vakar, tiesa, prie šventoriaus anksti rytą buvo
susitikusi Pinčuką, apsimetusį ubagu, bet nuo pagundų šventu kryžium atsikračiusi, ir jis pabėgęs,
varpų vejamas, o davatkos ją apšmeižusios. Tai ji
atsilygindama ir užtaisiusi joms burtus, bet visai
270
nekaltus. Nenaudėlei Leokadijai įmetusi sudžiūvusią
rupūžę į medų, kad ir ji kaip ta rupūžė sudžiūtų, nes
esanti labai pikta ir ją vis užkabinėjusi. Kitoms –
kurioms žolelių galvūgalyje padėjusi, kad galvas
skaudėtų ir mažiau liežuviais maltų, o dar kitoms –
kur kojūgalyje sumazgytą pelę, kad kojas susuktų,
mažiau po žmones landžiotų ir juos savo paskalomis
piktintų, o toms, kurioms numirėlio dantis įkišusi,
kad ir joms dantys išbyrėtų, o kas turėtų atsitikti
nuo arklių žiaunų, ji ir pati nežinanti, tiktai mananti, kad toks daiktas, kaip arklio žiaunos, turėtų ką
nors paveikti. Ar kokį dieglį į šoną įvaryti, ar dar ką
padaryti. Bet, matyt, ir burtai nieko joms nepadėję,
visos sveikos kaip kumelės ir nori dar ją pražudyti.
O ji pati su velniais jokių reikalų neturėjusi (be
to karto, kai Baltaragis ją norėjęs išleisti už Pinčuko) ir ragana nebuvusi, niekada neskraidžiusi pro
kaminą ant šluotos ir nežinanti, kaip tai padaryti.
Begėdiškai meluojanti cypdavatkė Elžbieta, be to,
ji iš viso pusiau akla ir neprimatanti, o špitolninkas
Bernardas, tas begėdis, baltakę laka, tai nežinia,
kas jam pagiriomis akyse pasirodęs ant davatkyno
stogo ties kaminu.
Dar vieną baisų nusidėjimą papildžiusi bažnyčioje, bet prieš savo norą. Tai buvo tą sekmadie-
271
nį, kai Girdvainio obuolmušius pavogė. Klebonas
per mišparus kai užgiedojęs, ji ir pagalvojusi, kad
nusižvengęs nelyginant Girdvainio drigantas. Gailėjusis ir mušusis į krūtinę, bet nieko nepadėjo, ir
kai tik klebonas giedodavęs mišparus, ji vis tą patį
pagalvodavusi. Todėl, kad išvengtų nusidėjimo, ji ir
neidavusi į mišparus.
– Tai tiesa, – pritarė visos davatkos ir du vyrai –
Bernardas su Benjaminu, – ji niekada neidavo į bažnyčią per iškilmingus mišparus.
O Uršulė, atlikusi viešą išpažintį, mušėsi į krūtinę ir prižadėjo niekada nenusidėti, jokiais burtais
neužsiimti, skaistybėje gyventi, susitaikyti su Baltaragiu, jo dukterį nuo velnio išgelbėti ir pati visą
amžių atgailoti.
– Skirkite, klebonėli, nors ir sunkiausią atgailą,
tik duokite išrišimą, – sukniubo Uršulė prie klebono
kojų ir taip smarkiai sudavė į savo seną, sudžiūvusią
nusidėjėlės krūtinę, kad net visų aplinkui stovinčių
krūtinėse atsiliepė duslus garsas. Taip tylu pasidarė,
kad girdėjo vienas kito kvėpavimą.
– Negausi išrišimo, – pagaliau tarė pasipiktinęs
klebonas. – Seniau tokias raganas degindavo. Dabar, gaila, nėra tokio įstatymo. Tai pakūtavok viena,
žmonių atstumta ir nuo bažnyčios atskirta.
272
Uršulė, išgirdusi tokį sprendimą, puolė bučiuoti
klebono kojas, prašydama pasigailėti, visa pamėlynavo, čia pat apalpo ir išsitiesė ant žemės, neatgaudama kvapo. Bet tai nė kiek nesugraudino klebono
širdies. Per daug jam buvo įgrisusi visa ta velniava,
kuri jo parapijoje dėjosi. O čia po kojomis dar išsitiesė pati svarbiausioji tos velniavos kaltininkė.
Ne veltui ji patarė kaimui ir už arkliavagį užpirkti
mišias, kurių dabar klebonas neatlaikys ir neduos
išrišimo nei gyviems, nei mirusiems, kurie su velniu susidėjo. Tegu patys žinosi, o jam viso to per
akis užtenka. Tai persižegnojęs klebonas nuėjo kaip
Pilotas, griežtai įsakęs zakristijonui Benjaminui ir
špitolninkui Bernardui:
– Išveskite ją už mano parapijos ribų, duokite
gerai į padalkas ir paleiskite į visus keturis vėjus.
273
XLI
Nepaprastai iškilmingai palydėjo Uršulę iš Švendubrės davatkyno ir parapijos.
Pro susigrūdusią minią kelią skyrė pats Švendubrės bažnyčios maršalka Kikutis, mažas žmogutis,
bet su didele gumbuota lazda, kaip per didžiausius
atlaidus. Paskui ėjo Uršulė (bet, Dieve apsaugok,
koks ten buvo ėjimas!) visa šlapia (mat kol atgaivino, kai apalpo prie klebonijos po išpažinties, porą
kibirų vandens ant jos supylė), pakulomis užkišta
burna, kad nerėktų, mazgote užrištomis akimis,
kad nesužavėtų, surištomis kojomis ir rankomis,
kad nepabėgtų (kur ji, vargšė, galėjo pabėgti?), ir
dar per liemenį pavadžiais pavadelėta, kurių vieną
galą laikė špitolninkas Bernardas, o antrą – net
įsiręžęs – zakristijonas Benjaminas. Vargšė Uršulė
klupo kaip nuvarytas arklys (pasklido gandai, kad
ji ir ant arklių marą užtraukusi), bet negalėjo nei
sustoti, nei atsikvėpti, nes iš vienos pusės ragino
špitolninkas Bernardas su šermukšnine lazda (šermukšnio visi Dievo priešininkai bijosi!), o iš kitos
pusės zakristijonas Benjaminas krapino – vis per
274
padalkas ir per blauzdas – nežinia, ar su arklio uodega, ar su kažkokia krapyla.
O kokia žmonių spūstis buvo! Koks riksmas, koks
triukšmas! Tokios spūsties ir tokio riksmo net per
didžiausius atlaidus ir jomarkus nebūdavo. Susirinko
ne tik Švendubrės bažnytkaimis, bet ir aplinkiniai
kaimai. Ar ne stebuklas? Juk gyvą raganą trėmė iš
miestelio!
Pagaliau, kai išėjo iš Švendubrės, žmonių spūstis
atslūgo. Ką gi, pamatė raganą, ir gana. Ne tokia ji
baisi, koks baisus jos varymas. Tai vieniems net
pagailo, o kiti nusispjovė, kad neužkerėtų, ir nuėjo.
Kai išvarė į vieškelį, liko tiktai palydovai ir vienas
kitas žioplys, kuriam dar neatsibodo. Tarp jų pasimaišė ir vargšas Jurgutis su savo pasagomis, bet
išsigandęs, kad ir jo taip nevarytų, pats pabėgo. O
kitus išvaikė zakristijonas Benjaminas, užsimojęs
su arklio uodega.
– Ko čia dabar? – atsigręžęs pervedė įniršusiomis
akimis. – Ar neisite namo? Pažiopsojote, ir užteks!
Mat zakristijonas Benjaminas galvojo pavedėti
Uršulę už pirmo kalnelio, duoti ten jai gerai į padalkas ir paleisti į visus keturis vėjus. Kur čia ją
vesi už parapijos ribos? Ir taip nusivarė, kol išvedė
iš Švendubrės.
275
Bet ne taip išėjo, kaip galvojo Benjaminas. Vos
nutempė už kalnelio ir buvo beketinąs įvykdyti savo
sumanymą, kai iš pakelės šoko vyrai su kuolais ir
sušuko:
– Ko čia sustojote? Varykite toliau savo raganą!
Ir taip toliau visą kelią. Vos tiktai sustodavo ir
norėdavo paleisti, tuojau atsirasdavo būrys vyrų su
kuolais ir reikalaudavo:
– Varykite toliau! Neleisime savo laukuose paleisti
tos raganos.
Ką dabar darysi? Reikės ją varyti už parapijos
ribų. Tiktai žinia apie raganos varymą greičiau sklido
per kaimus, negu jie spėjo varyti vieškeliu vargšę
Uršulę. Tai išpančiojo ją ir ėmė sparčiau varyti. Bet
kur tu aplenksi gandą? Iš kojų nusivarė bažnyčios
tarnai, o ir ta ragana Uršulė nepasivelka. Tempk,
jeigu nori, nieko kito nepadarysi. Sustoti nė nemėgink, tuojau atsiras vyrai su kuolais, ir reikia varyti
toliau! O kur ją nuvarysi?
Palydovai net graudentis pradėjo:
– Kur mes ją, raganą, padėsime? – visai nusiminė
špitolninkas Bernardas. Jo kakta labiau išrasojo,
negu po didžiausio skambinimo varpais. – Negi taip
ir turėsime ją varyti į pasaulio galą?
276
– O ką aš žinau? – atsakė nosį nukabinęs Benjaminas. – Jei būčiau žinojęs, kad tokią bėdą turėsiu,
būčiau visai neprasidėjęs. Tegu būtų pats klebonas
daręs su ja, ką norėjęs.
Taip bėdodami jiedu ir visai į bėdą įkliuvo. Priėjo
parapijos ribą – tiltelį ant Padievyčio sraunaus upelio, kuris skyrė Didžiasalio parapiją nuo Švendubrės
parapijos – ir sustojo čia viduryje tiltelio. O po tilteliu
pasislėpęs Jurgutis baisiai nusigando – kas gi dabar
bus? Ar tik neužgrius ant jo galvos? Bet Didžiasalio
vyrai užstojo kelią iš priešakio ir neleidžia:
– Varykite atgal savo raganą! Neleisime mums
primesti.
O Švendubrės vyrai užrėmė kelią iš užpakalio ir
su kuolais grasina:
– Varykite raganą toliau! Gana mes nuo jos prisikentėjome.
Ką dabar darysi? Nei ten, nei atgal. Nuvaryta
Uršulė sukniubo viduryje tiltelio ir kriokia kaip prieš
galą. Nusiminę palydovai numetė šalia jos pavadžius.
Bėk dabar, ragana, jeigu gali! Ir dairosi čia į vieną
tiltelio galą, čia į kitą.
– Kur dabar mes ją dėsime? – beviltiškai klausė
vyrų, užstojusių kelią.
277
– O kas mums rūpi? – abejingai atsakė vienas
ir kitas tiltelio galas. – Nors ir į pragarą su ja nugramzdėkite.
Pasidairė, pasižvalgė Bernardas su Benjaminu,
mato – nebėra kitos išeities, lieka tiktai laukti. Atsirėmė Benjaminas į tiltelio atlošą ir spjaudosi į tekantį vandenį, o Bernardas atsisėdo ant tiltelio šalia
Uršulės ir pradėjo patylomis ją plūsti, kad tu šiokia
ir tokia, kad tu galą gautum, prasmegtum kiaurai
tiltą su visomis savo raganystėmis.
Tai išgirdęs, Jurgutis nusigando patiltėje ir šoko
bėgti per laukus, skambindamas pasagomis, lyg
šaukdamas pagalbos.
O vyrai, sustoję tiltelio galuose, neiškentė ir
pradėjo garsiai lotis. Žodis po žodžio, ir prasidėjo
peštynės. Tiktai skaldo vieni kitiems antausius, ir
laksto kepurės nuo tilto į vandenį.
Kuo tos peštynės būtų pasibaigusios, ir katra šalis
būtų nugalėjusi, buvo neaišku. Tiktai besipešdami
pastebėjo, kad kažkoks ponaičiukas tarp jų maišosi
ir siundo dar smarkiau peštis. Sustojo nustebę vyrai.
O tas ponaičiukas atsistojo viduryje tilto, pasirėmė
lazdele ir kvatoja.
– Ko pešatės, vyrai? – klausia.
278
– Kur čia nesipeši? – atsakė Didžiasalio vyrai. –
Jie mums savo raganą nori primesti.
– Ir mums jos nereikia, – atsiliepė švendubriškiai.
– Kurgi ta ragana? – apsidairė ponaičiukas.
– Ogi štai guli, – koja paspyrė Benjaminas davatkos link, pykdamas ant ponaičiuko, kad peštynes
sukliudė ir neleido jam nepastebėtam pasprukti ir
palikti raganą ant tiltelio. Tegul žinosi su ja.
– Ar tikrai ji ragana? – vėl paklausė tas ponaičiukas, iš visų pusių apžiūrėdamas sugriuvusią Uršulę.
– O kas ją žino? – abejingai atsakė Bernardas, nes
jam iki gyvo kaulo įgriso ant tilto šalia jos sėdėti ir
patylomis ją keikti.
– Ar bandėte? – pasiteiravo ponaičiukas.
– Ne, – atsakė.
– Tai neišmanėliai, – sako tada ponaičiukas. –
Tamsūs žmonės esate. Pešatės ir patys nežinote
ko. Pirma reikia išbandyti, ar ji tikrai ragana.
– O kaip ją išbandysi? – vieni ir kiti nesuprato.
– Ogi labai paprastai, – sako tas ponaičiukas. –
Jeigu būtute apsišvietę, tai ir žinotute, kaip reikia
raganas išbandyti. Štai, net knygose parašyta.
Čia išsitraukė tas ponaičiukas su kepeliušuku
tokią didelę knygą, maždaug kaip mišiolas, iš po
pažasties, perkreipė galvą, atvertė lapą ir perskaitė:
279
– Štai čia lotyniškai parašyta, o aš jums išguldysiu lietuviškai: „Jeigu moteriškė yra aptarta ragana
esanti, tai reikia pririšti kairiosios rankos nykštį
prie dešiniosios kojos, o dešiniosios rankos nykštį
prie kairiosios kojos, pavadelėti ir mesti į vandenį.
Jeigu plauks – ragana, o jeigu skęs – nekalta.“ Taigi,
matote, galima labai paprastai išbandyti, reikia tik
žinoti.
– Mokytas žmogus vis mokytas, – atsiliepė iš vieno tilto galo. – O mes, durniai, stovime ant tilto,
nežinome, ką daryti, ir pešamės.
– Tai ką? – atsišaukė antri. – Bandykime, ar ką
jau, kaip knygose parašyta?
– Bandykime, – pritarė pirmi.
Susiėjo tada vienas galas tiltelio su kitu galu,
prikėlė beveik be nuovokos gulinčią Uršulę (kaip
jos ir nesumindžiojo besipešdami!), surišo nykščius
su kojų pirštais, kaip knygose ponaičiukas išskaitė,
pavadelėjo ir klausia vieni kitų:
– O kas dabar leis ją į vandenį?
– Kas gi kitas leis, jeigu ne tie patys, kur atsivarė? – atsakė.
Bernardas su Benjaminu nesipriešino, paėmė už
pavadžių galų, prikėlė Uršulę, o ta, atgavusi sąmonę, sudejavo:
280
– Pasigailėkite, – sako. – Leiskite bent savo griekus atpakūtavoti ir išrišimą gauti.
– Gerai, – paskubomis atsakė Bernardas. – Galėsi
pakūtavoti. Tiktai pirma mes tave išbandysime, kaip
knygose parašyta.
Užkėlė Uršulę ant tilčiuko atramos, ta nespėjo
nei suvokti, ką čia su ja daro, pastūmė ją Bernardas
iš užpakalio, ji aiktelėjo ir pliumptelėjo į vandenį,
visa pasinerdama.
Visi sužiuro nuo tilto.
– Matai, nekalta mergelė! – vieni pasakė. – Paskendo.
Bet nespėjo pasakyti, žiūri – suburbuliavo vanduo,
ir iškilo Uršulė į paviršių.
– Ragana! – sušuko iš visų pusių.
O Bernardas su Benjaminu nusigando, kad dabar
tikrai neturės kur jos dėti, ir paleido pavadžių galus.
Uršulė vėl pasinėrė.
– Laikykit, laikykit! – sušuko kiti nuo tilto.
Bet kur čia laikysi, jeigu pavadžiai jau plūduriavo
vandens paviršiuje ir plaukė pavandeniui.
Sužiuro visi, ar kartais dar neiškils Uršulė, bet
ant vandens iššoko tiktai vienas kitas burbuliukas.
281
Dar palaukė, pažiūrėjo – nieko nematyti, tik
vanduo sūkuriuodamas plaukia, o Uršulės tarsi ir
nebuvę.
– Ką judu padarėte? – užsipuolė tada visi Bernardą
su Benjaminu. – Kam galus paleidote? Paskandinote
nekaltą mergelę.
– Gal dar sugriebsime pavandeniui, – atsakė nusigandęs Bernardas.
Puolė visi į patiltę ieškoti paskenduolės, o ant
tilto ponaičiukas piktai nusišiepė.
– Kur ieškote? – šūktelėjo. – Ieškokite prieš vandenį, – patarė ponaičiukas ir baisiai nusikvatojo,
kad net šiurpu pasidarė.
O vyrai, susirūpinę Uršulės išgelbėjimu, neatkreipė dėmesio. Tiktai paskui, geras varsnas pavandeniui ir prieš vandenį apieškoję ir niekur skenduolės
neradę, – vinguriuodamas vanduo kažin kur nunešė Uršulę su visais pavadžiais, – apsidairė, kur čia
tas mokslinčius, kuris taip bandyti pamokė, nors į
sprandą reiktų užvažiuoti už tokį mokslą, bet čia
jis buvo, čia jo pėdsakai dingo.
Kas gi jis buvo? Vieni pastebėjo, kad jis buvo raišas, o kiti arklio kanopą matę. Ar tik nepasivaideno
arkliavagio Raupio dūšia? Vyrai ne juokais išsigando.
282
Tada visas apmaudas nusigrįžo prieš Bernardą
su Benjaminu:
– Tai per judu, durniai, nekaltą žmogų nuskandinome ir grieką ant savo sąžinės priėmėme.
Davė tada Bernardui su Benjaminu gerai į sprandą
ir išsiskirstė spjaudydamiesi. Jau buvo visai sutemę, o čia dar arkliavagio dūšia vaidenasi. Tai visi
nuskubėjo namo, kad didesnės nelaimės neištiktų.
O Bernardas su Benjaminu, baisiai išvargę ir nekaltai nuskriausti, tiktai paryčiu sugrįžto į Švendubrę ir nuėjo tiesiai pas kleboną. Apsakė savo vargus
ir paprašė atlaikyti mišias už Uršulės vėlę.
– O čia dabar ką prasimanėte? – pasipiktino klebonas.
– Nekalta mergelė buvo, – atsiduso abudu ir papasakojo, kas buvo ant Padievyčio tiltelio.
Supyko klebonas už tokį savo tarnų kvailumą ir
išvijo abudu draugus iš bažnytinės tarnybos. Tie
prisidėjo prie ubagų eilės ir, kalbėdami sveikamarijas už kitas vėles, sukalbėdavo po sveikamariją ir
už nekaltos mergelės Uršulės vėlę.
283
XLII
O tą vakarą, saulei leidžiantis, kai susirėmę vyrai
ant Padievyčio tiltelio nuskandino vargšę Uršulę,
keliu Paudruvės pelkių link ėjo Visgirda su šermukšnine lazda, kilpomis ir rezginėmis po pažastimi.
Jis seniai įtarė, kad visų tų nelaimių tikrasis kaltininkas bus ne kas kitas, tiktai Paudruvės pelkių
velnias Pinčukas, kuris, matyt, visai pablūdo ir
nesiliauja eibes daręs. Reikia jį kartą pričiupti ir
sutramdyti, kad daugiau nesivaidentų.
Tad Visgirda, sutelkęs visą savo išmintį ir prityrimą, sekiojo jį pėdomis ir taisė ant jo takų kilpas,
kad jis pagaliau įkliūtų, bet Pinčukas kaip padūkęs
lakstė visur aplinkui, o Visgirda niekaip jo negalėjo
sugauti.
Tiktai tą vakarą, eidamas pro Gaidžgalės karčemą – rengėsi ir ten užtaisyti jam kilpas – pamatė ant
kryžkelės ubagą ne ubagą ar šiaip kokį pavargėlį
pakeleivį, atšlubuojantį ir su lazdele pasiramsčiuojantį. Iš pradžių Visgirda pagalvojo, ar tik nebus
kalvio Juodvalkio parankinis Jurgutis, kuris nuo
pernai pablūdęs valkiojosi pakelėmis, matyt, koją
išsinarinęs ir pagaliau grįžtąs namo. Bet, arčiau
284
priėjęs, pamatė, ar nebus tiktai ubagu apsimetęs
tas nelabasis, kurio seniai ieško.
– Ar iš toli keliauji? – užklausė Visgirda nepažįstamąjį.
– Iš toli ir iš arti, – atsakė tas, stabteldamas ir
viena kulnim žemės nesiekdamas. – O pats kur eini?
– Nagi čia pat į pelkes kiškių gaudyti, – atsakė
Visgirda, atpažindamas Pinčuką, kurio niekada nebuvo matęs, tik daug apie jį girdėjęs.
Pinčukas irgi atpažino Visgirdą, tik nežinojo jo
minčių ir ketinimų. Pagalvojo, gal tikrai senis skerdžius medžioja kiškius, neturėdamas ko veikti. Ir
staiga šovė jam į galvą gera mintis.
– Nori, – sako, – aš tau visus kiškius sugaudysiu
ir tave auksu apipilsiu?
– Už ką gi taip? – nustebo Visgirda ir arčiau priėjo,
taikydamasis užmesti sukryžiuotas kilpas-rezgines
Pinčukui ant galvos, o paskui tvoti atgalia ranka su
šermukšnine lazda, kad iš jo derva pasilietų.
Bet Pinčukas, pajutęs pavojų, kiek atsitraukė
šlubčiodamas ir išsiėmė iš liemenės tabokinę.
– Matai, – tarė, šniaukšdamas taboką ir apgalvodamas, kaip čia geriau susitarus. – Tu gudrus, ir
aš ne kvailas. Kam mums pyktis? Galime gražumu
susitarti. Kaip žinai, Girdvainio obuolmušiai žuvę,
285
ir jis pats iš proto išėjęs. Nuvežk mane už jį piršliais pas Baltaragio dukterį Jurgą, tai aš tave aukso
kalnais apipilsiu.
– Kodėl ne, – sutiko Visgirda, norėdamas Pinčuką
arčiau prisivilioti, – galiu nuvežti… Tik koks iš tavęs
jaunikis: senas kaip kelmas ir šlubas kaip velnias.
– Tai tiesa, – atsiduso Pinčukas. – O ar negalėtum
manęs atjauninti ir pataisyti koją?
– Galėčiau, – pritarė susidomėjęs Visgirda, – tik
nežinau, ar tu galėsi?
– Aš viską galiu! – staiga užsidegė Pinčukas, viskam pasiryžęs, kad tik pavyktų piršlybos.
Tada nusišypsojęs Visgirda išsiėmė iš kišenės
savo tabokinės ragelį ir ištraukė kamštį.
– Tai va, – tarė, – jei galėtum įlįsti į mano tabokinės ragelį, tai išlįstum iš jo sveikas ir jaunas.
– Gerai, – sutiko apsidžiaugęs Pinčukas, čia pat
pasimuistė, skarmalai kaip rūkas nukrito, o jis pats
su visa velniška nuogybe šmurkšt ir įlindo į tabokos
ragelį, tik uodegos galiukas liko.
Visgirda, nieko nelaukdamas, kakšt ir užkalė ragelį, kamščiu prispausdamas uodegos galą, o paskui padarė kryžminį ženklą, kad velnias neišlįstų,
dar kilpomis apraizgė ir, lyg niekur nieko, ramiai
įsidėjo į kišenę.
286
Tą stebuklingą tabokinę seniai Visgirda turėjo,
dar iš turkų karo buvo parsinešęs, bet jos galybe
tik vieną kartą galėjo pasinaudoti. Tai vis atidėliojo, nenorėdamas gyvą padarą, nors ir didžiausią
priešininką, į ją įgrūsti, o dabar apsidžiaugė, kad
taip lengvai įvarė nenaudėlį velnią ir amžinai užkalė. Patenkintas nuėjo Gaidžgalės karčemos link,
galvodamas, kad dabar visos bėdos pasibaigė, ir
bus galima viską pataisyti. Tik Pinčukas, uždarytas
ragelyje, cypė ir zvimbė kišenėje kaip svirplys.
– Kur čia dėti tą bjaurybę? – nesikęsdamas svarstė Visgirda. – Reiktų taip užkišti, kad daugiau po
žmones nesivalkiotų ir eibių nedarytų.
Priėjęs Gaidžgalės karčemą, stabtelėjo ir pasižiūrėjo. Prie kampo sąsparos pastebėjo plyšį. Apsidairė aplinkui, ar kas nemato. Tuščia kieme, o
karčemoje, rodos, nė gyvos dvasios. Tai pasistiebė
ir įkišo cypiantį ragelį į tą plyšį. Paskui dar giliau
pagrūdo ir pleištu užkalė.
– Na, čia galėsi per amžius cypti ir karčemoje
vaidentis, – tarė Visgirda, baigęs darbą. – Niekas
tavęs čia nesuras, o ir tu niekam blogo negalėsi
padaryti, nebent tik girtuoklius baidysi.
Dar kartą Visgirda patikrinęs, ar gerai užkalta,
pakamšė samanų, kad niekas nepastebėtų, ir nuėjo
287
sau, o zvimbimas nuspengė visais karčemos pasieniais, susiliedamas į kažkokį neaiškų ir šiurpulingą
ūžimą.
Visai temstant Visgirda, palikęs ūžiančią karčemą, pasuko keliu į savo kaimą, tikėdamasis surasti
Girdvainį, gauti kur nors kitus obuolmušius ir pagaliau baigti pradėtas piršlybas. Deja, nors ir, viską
sutvarkęs, skubėjo piršlys, bet su jaunikiu prasilenkė.
288
XLIII
Pagaliau po visų klaidžiojimų keliais ir šunkeliais
sugrįžo į savo kraštą Girdvainis. Obuolmušiai ausyse
jau nebežvengė. Buvo baisiai tylu ir tuščia. Tarytum
visas pasaulis būtų staiga ištuštėjęs.
Po susitikimo kryžkelėje su Pinčuku jau nebesitikėjo surasti savo obuolmušių. Su jais tarytum
viską buvo praradęs. Po klajonių sugrįžęs namo,
pasijuto kaip po gaisro – nežinojo, nei ką pradėti,
nei ką daryti.
Nesikęsdamas užėjo pas Visgirdą pasitarti, bet jo
namie nerado, tai pats vienas patraukė į Paudruvės
kraštą aplankyti Baltaragius ir atsiprašyti, kad taip
ilgai užtruko, savo obuolmušių beieškodamas.
Pakeliui sutiko keistą pavargėlį su pasagomis.
Ar tik ne jį buvo sutikęs prieš aušrą kryžkelėje, kai
pasivaideno naktį Pinčukas? Taip, tai buvo vargšas
Jurgutis, po visų išgąsčių vis dar nežinąs, kur dėtis
su tomis svetimomis pasagomis.
– Iš kur gavai tas pasagas? – užklausė Girdvainis.
Jurgutis šnirpšdamas prisipažino, kaip nuėjęs į
Gaidžgalės karčemą atsiimti pragertų pasagų, ketindamas atidirbti, bet Šešelga jam pasiūlęs užkasti
289
dvėselienas ir nusilupti nuo jų kanopų pasagas, su
kuriomis dabar jis neturįs kur dėtis ir negalįs sugrįžti namo, nes visur baisūs dalykai darosi.
Girdvainis klausydamas krūptelėjo. Ar tik šitas
pakvaišėlis ne jo obuolmušius užkasė? Bet Jurgutis
nieko nežinojo, tik atkišo nelemtas pasagas, kurias
Girdvainis atpažino ir pasiėmė atminimui.
Jurgutis apsidžiaugė, atsikratęs svetimų pasagų,
kurios kaip prisvilusios degino jo rankas, ir nuėjo
tiesiai į kalvę su gryna sąžine, kad už viską atkentėjo
ir padarė, ką galėjo, savo nusikaltimams išpirkti.
O Girdvainis, pasiėmęs savo obuolmušių pasagas,
nuėjo į Gaidžgalės karčemą. Kažkur jis prasilenkė
su Visgirda – ėjo tiesiai laukais, trumpindamas kelią – ir nesužinojo, kas ten vakar karčemoje atsitiko.
Temstant Šešelga išgirdo karčemoje ne karčemoje kažkokį neaiškų svirpimą zvimbimą, sklindantį
lauke ir per visą karčemą, ir krūptelėjo nusigandęs.
– Koks gi čia dabar galas? – neramiai apsižvalgė
nesuprasdamas, kas čia ir iš kur zvimbia.
Visa karčema buvo pilna klaikaus ūžesio.
Šešelga išėjo apsidairyti į lauką. Gal ten kas darosi? Bet lauke tiktai kraupiai geso saulėleidis, pasruvęs tarp juodų debesų. Ant Udruvės ežero kranto
290
stovėjo Baltaragio malūnas, tarsi rankas iškėlęs.
Atrodė, lyg prieš naktį telkiasi audra.
Susirūpinęs Šešelga grįžo į karčemą, o ten vis
dar tas zvimbimas nesiliovė. Užžiebė žiburį, apžiūrėjo visus pašalius, bet neaiškus garsas sklido
iš visų kampų, tarsi visa karčema būtų kažkokio
prakeikimo apsėsta.
– Negi Raupio dūšia vaidentųsi? – susivokė Šešelga
ir dar labiau nusigando.
Pasidarė baisiai nyku ir neramu. Spruktų pats iš
karčemos, bet kur dėsies naktį?
– Kad bent kas užeitų, – pasigedo Šešelga, neramiai žvilgčiodamas į duris ir pats vos neišbėgdamas.
Maža vilties buvo, kad bent kas užklystų tokį
vakarą. Nebent koks pakeleivis. Bet kas čia keliaus
tokiu metu? O iš kaimo niekas akių nerodė po Raupio nupampinimo. Dabar pradės dar ir jis vaidentis!
Visai nebebus gyvenimo.
Šešelga buvo bebėgąs ieškoti Pinčuko (ir tas kažkodėl seniai nesirodo) patarimo, kai pro duris įėjo
kažkoks nepažįstamas vyras, matyt, iš toli atkeliavęs.
Tai buvo Girdvainis. Bet jo nepažino Šešelga, o
jis net labo vakaro jam nepalinkėjo, tiktai apsidairė karčemoje, lyg keisto zvimbimo nustebintas, ir
atsisėdo niaurus kaip naktis į pačią kertę už stalo.
291
Visa laimė, Šešelga iš karto nepažino Girdvainio,
nes niekada nebuvo jo matęs, tai neprasmego iš tos
baimės kiaurai žemę su visa savo karčema. Tiktai
nujautė, kad šis vėlyvasis svečias ne prieš gera atėjo. Todėl stebėjo nusigandusiomis akimis kiekvieną
jo judesį ir stengėsi įspėti, kas per vienas jis būtų.
O Girdvainis, atsisėdęs prie stalo, tarytum visai
nepastebėjo Šešelgos, tiktai apsidairė, lyg nustebintas keisto zvimbimo, o paskui iš paniurų žvilgtelėjo
į karčemninką ir – tarsi jam, tarsi ne jam – tarė:
– Duok degtinės! – trenkė į stalą pasagas, kurios
baisiai sužvangėjo ir nustelbė keistą zvimbimą. – Į
uždūšines atėjau.
Nusigandęs Šešelga pašoko iš vietos ir tuojau
atnešė butelį geriausios degtinės. Pastatė ant stalo
prieš Girdvainį ir žemai nusilenkė kaip prieš poną.
– Labai prašau. Gal dar ko malonėsite?
Girdvainis nieko neatsakė ir net nepažiūrėjo į
karčemninką, paėmė butelį ir išgėrė vienu užsivertimu. Paskui trenkė butelį į grindis. Šešelga kaip
stovėjo, taip ir atsisėdo ant žemės. O Girdvainis lyg
niekur nieko vėl tarė:
– Dar duok, bjaurybe!
„Kas čia dabar per žmogus?“ – spoksojo Šešelga į Girdvainį, negalėdamas atsikelti nuo žemės ir
292
nulaikyti danties ant danties. Tokio jis kaip gyvas
nebuvo matęs, nors ir nemaža visokių žmonių – ir
ponų, ir mužikų, ir kitokių – pabuvojo jo karčemoje.
Bet nespėjo Girdvainis antrą kartą žvilgtelėti, kai
Šešelga jau atnešė antrą butelį. Girdvainis išgėrė
jį kaip pirmą ir trečio paprašė.
Tik tada Šešelga atsigodo ir suprato.
„Ar tik ne Girdvainis bus?“ – pats sau pagalvojo,
stingdamas iš baimės.
Tai atnešęs trečią butelį – nei gyvas, nei miręs –
Šešelga pradėjo teisintis, kad jis nieko nekaltas, kad
tai velnio Pinčuko, kuris pas Baltaragį bernavo, ir
arkliavagio Raupio darbas. O jis iš to jokios naudos
neturėjo, tik priepuolį gavęs, kai Raupį taip žiauriai
stadaloje užpampinę obuolmušio odoje. Bet jam taip
ir reikėję, kad nevogtų gerų arklių. O ir Pinčukui
tas gražumu neapsieis, nes jis čia buvo didžiausias
kaltininkas.
Šešelga, visas drebėdamas, išpasakojo, ką jis žinojo ir ko nežinojo. Girdvainis, nors ir klausė viena
ausim Šešelgosi kalbos, bet visai ja nesidomėjo ir
nieko negirdėjo. Jis buvo paskendęs savo mintyse,
kurios nieko bendro su Šešelgos plepalais neturėjo.
O tos mintys slėgė kaip akmenų kalnas. Tai išgėrė
trečią butelį ir pakilo nuo stalo, savęs nepakelda-
293
mas, baisiai niaurus ir girtas. Piktomis dėbtelėjo
į besiteisinantį Šešelgą, kad tas visiškai apmirė ir
neteko žado.
– Pasirink, – tarė, – po kuriuo balkiu nori kaboti.
Apmokėsiu sąskaitą.
Šešelga, neištaręs nė žodžio, kaip stovėjo, taip ir
susmuko vietoje, o paskui atsipeikėjęs keturpėsčias
nulindo už alaus statinių ir nesavu balsu pradėjo
spiegti, lyg jau būtų kariamas.
Maža vilties šį kartą turėjo Šešelga, kad liks nepakartas, bet tik be reikalo šią baimę kentė.
– Nenori – nereikia! – abejingai tarė, patraukęs
pečiais, Girdvainis. Paskui spyrė koja į duris ir išėjo,
palikdamas karčemoje sukeltą siaubą.
Lauke šniokštė pavasario vėjas. Girdvainis lyg
išsipagiriodamas apsidairė aplinkui, pamatė prie
karčemos pamestą kaimo vyrų kuolą, su kuriuo
pampino Raupį, paėmė jį ir užrėmė karčemos duris iš lauko.
Paskui, užėjęs už kampo, pasižiūrėjo, iš kurios
pusės vėjas pučia, pasigraibė kišenėse, atrado degtukų ir brūkštelėjęs – uždegė karčemos šiaudinį
stogą. Tuo laiku plykstelėjo žaibas ir nušvietė visą
padangę.
294
Girdvainis apsidairė aplinkui lyg nustebęs, palaukė, kol liepsna apėmė visą stogą, ir nuėjo gaisro
atošvaistėse tiesiai per kalnus Baltaragio malūno
link.
Prasidėjo audra su perkūnijomis ir griaustiniais.
Žaibai draskėsi po visą padangę. O liepsną pagavo
vėjas, ir gaisras ūžaudamas išsiplėtė per visą karčemą su stadala, plačiai apšviesdamas Paudruvės
kraštą.
295
XLIV
Oi tas Girdvainis, kokią bėdą ir vėl jis prasimanė
ant savo galvos, uždegdamas Gaidžgalės karčemą!
Bet jis visai nežinojo, kad, atkeršydamas už obuolmušius, išlaisvina savo priešininką Pinčuką, kuris,
Visgirdos suvarytas į tabokinės ragą, buvo užkištas
į karčemos sąsparą.
To nežinojo ir Šešelga. Tada jis, baisiai išsgąsdintas, nei gyvas, nei miręs, buvo užlindęs už statinių
ir visas iš baimės drebėjo, laukdamas galo. Tik tada
atsipeikėjo, kai pro langą plykstelėjo žaibas, ir nuo
griausmo sudrebėjo karčema. Pašoko apkvaišęs iš
užkampio, bet čia pro lubas lyžtelėjo liepsnų liežuviai,
ir visa karčema priėjo dūmų. Puolė pro duris, bet
durys iš lauko buvo užremtos, ir jų niekaip negalėjo
išversti, o jau liepsna svilino akis.
Tuo metu su baisiu trenksmu sprogo karčemos
kampas, kur buvo tabokinės ragelyje užkištas Pinčukas. Tabokinės ragas užsidegė ir sprogo, Pinčukas
ištrūko ir kaip žaibas išlėkė, nugriaudamas visą
karčemos kampą.
296
Persigandęs Šešelga pagalvojo, kad vėl trenkęs
žaibas, atbulas griuvo atgal į karčemą ir apsvilęs
su dūmais išsivertė pro langą.
Lauke siautėjo audra, žaibai skaldė dangų. Pleškėdama liepsnojo visa karčema. Šešelga norėjo bėgti
į kaimą pagalbos, bet galva apsisuko, ir jis, pats
nežinodamas kaip, nurūko, apsvilęs kaip paršas, į
Paudruvės pelkes rėkdamas:
– Gelbėkit, gelbėkit!
Bet pro audrą niekas neišgirdo jo riksmo ir nesiskubino į pagalbą. Jis pats, visas rūkdamas, nusirito
į pelkes ties pirma akivara ir ten sutiko Pinčuką,
kuris pirmas spėjo atlėkti ir užgesinti savo degančius gaurus.
– Ko čia dabar rėki? – supyko Pinčukas, pamatęs
atlekiantį ir visą rūkstantį Šešelgą.
– Gelbėki! Girdvainis karčemą uždegė, – pravebleno Šešelga, – ir visai mane pražudė.
– Tai ir gerai, kad uždegė karčemą, – atsakė piktai
Pinčukas. – Mane išgelbėjo. Aš šaukiau ir cypiau
Visgirdos tabokinėje, užkištas į sąsparą, o tu nesusipratai manęs išgelbėti.
– Nežinojau, prieteliau, nežinojau, – puolė nusiminęs Šešelga ant kelių. – Maniau, Raupio dūšia
vaidenasi ar svirplys kur įsimetęs zvimbia…
297
– Nežinojai, tai ko dabar nori?
– Gelbėk, prieteliau! – maldavo Šešelga šliauždamas.
– Kaip aš tave išgelbėsiu? – traukėsi atbulas Pinčukas. – Lįsk, jei nori, į akivarą ir užsirauk.
– Pasigailėk, – prišliaužęs Šešelga bučiavo Pinčuko kanopas. – Mane tokia nelaimė ištiko, o tu dar
akivarą siūlai. Negana, kad Girdvainis karčemą
uždegė, o tu visai mane pražudyti nori.
– Kas man darbo? – atsakė iš kantrybės išvestas
Pinčukas. – Ką aš veiksiu su tokiu apsvilusiu, bedančiu padegėliu? O Girdvainis, atgavęs visą savo
išdidumą, eina tiesiai per kalnus į Baltaragio malūną. Man reikia jam už akių užbėgti. Na, tai lįsk
greičiau į akivarą, kol aš tavęs dar tenai neįgrūdau.
– Kaipgi čia dabar aš, bajoras, o lįsiu kaip kiaulė
į dumblą? – įsižeidė Šešelga ir bandė atsikelti. Ko
jis čia taip žeminsis prieš nusususį velnią, kuris
nenori jam padėti ir taip bjauriai tyčiojasi iš jo. Bet
nespėjo Šešelga atsistoti, kai, netekęs kantrybės,
Pinčukas savo padarė.
– Bajoras – ne bajoras, – tarė, – o aš neturiu laiko
ilgiau su tavim terliotis! – Pagriebė už sprando besikeliantį Šešelgą ir tėškė į vidurį liūno, kad to tik
kojos suvyburiavo ore ir dingo akivaro mauruose.
298
Palikęs Šešelgą burbuliuoti liūne, Pinčukas nulėkė strimagalviais, nesiekdamas kanopomis žemės
šlubčiodamas ir pasišokdamas, užbėgti Girdvainiui
už akių, kad tas nenueitų į Baltaragio malūną. Bet
nelengva buvo pasivyti. Ir ne todėl, kad buvo raišas.
Visą laiką plieskė žaibai, griaudėjo perkūnija, o Pinčukas – nuo to laiko, kai pašovė jį Baltaragis, sirgo
baimės priepuoliu – dabar bijojo, kad jo perkūnas
nenutrenktų, tai slapstėsi kaip kiškis už kiekvieno
akmens ar kelmo.
O Girdvainis ėjo neatsigrįždamas gaisro atšvaistėse tiesiai per kalnus Udruvės ežero link, kur ant
pakriūtės stovėjo Baltaragio malūnas, iškėlęs sparnus lyg rankas, laukiančias pagalbos. Girdvainis ėjo
tiesiai link jų, nieko nepaisydamas, tik norėdamas
greičiau juos pasiekti. Kas bus paskui, tas bus, kad
tik suspėtų, kol žaibas jų nenutrenkė. Tada jis pats
išsigelbėtų ir Jurgą išgelbėtų. Kaip ir kokiu būdu, jis
to nežinojo ir apie tai negalvojo, tiktai visa širdimi
veržėsi prie jų, tarsi širdyje ir būtų visas išsigelbėjimas.
Tai ir Pinčukas negalėjo Girdvainio pasivyti, o
juo labiau už akių užbėgti. Jį apakindavo žaibai, ir
jis turėjo klupti ir slėptis už kiekvieno akmens ar
kelmo. O Girdvainiui žaibai apšvietė kelią, ir jis ėjo,
299
nenuleisdamas akių nuo iškilusių malūno sparnų,
viršum kurių visa audra telkėsi, kryžiavosi žaibai, ir
griaudėjo perkūnija. Tie žaibai draskėsi Girdvainio
širdyje, ir perkūnijos griaudėjo viršum jo galvos.
Bet to jis nepaisė, negirdėjo ir nematė. Jis pats
ėjo kaip audra – gaivališka, akla, nesulaikoma. Tai
kur jį Pinčukui pavyti? Būtų ir nepasivijęs, jei Girdvainio širdyje nebūtų kilusi abejonė. Tai kas, jei
ir nueis jis per baisiausią audrą pas savo nuotaką,
bet ką darys be savo obuolmušių, kuo ją sužavės ir
kaip išneš į naują gyvenimą? Pasiilgusia širdimi ant
savo rankų? Bet tos rankos, kilus abejonei, nusviro,
ir Girdvainis sustojo viršum kalno, su baisiu ilgesiu
žiūrėdamas į Baltaragio malūno sparnus, apšviestus
žaibų ir perkūnijos. Ar ten jo laukia? Ar ten jo ilgisi?
O jeigu nelaukia, nesiilgi, tai ką jis padarys viena
savo pasiilgusia širdimi?
Tuo akimirksniu pasinaudojo Pinčukas. Jis užuolankomis, pakalnėmis užbėgo Girdvainiui už akių,
nusiplėšė karną, sumezgė kilpą, užmetė ant šakos
ir pats, ant jos prigludęs, suposi, tykodamas ateinančio Girdvainio. O suabejojęs Girdvainis leidosi į
pakalnę ir pametė malūno sparnus iš akių. Ta proga
pasinaudojęs klastingas Pinčukas ir užmetė kilpą
Girdvainiui ant kaklo. Girdvainis nespėjo suprasti,
300
kas čia atsitiko, tiktai obuolmušiai nusižvengė pro
perkūnijas, ir malūno sparnai švystelėjo kaip susikryžiavę žaibai.
Perkūnas trenkė į pušį, bet nepataikė Pinčukui,
tik pušį pargriovė, kuri griūdama pritrenkė Girdvainį su karnos kilpa ant kaklo. O Pinčukas tiktai
nusikvatojo, nugalėjęs savo priešininką, ir nulėkė
į Baltaragio malūną, palikdamas Girdvainį po nugriuvusia pušimi su kilpa ant kaklo.
Ak tu Girdvaini, ko tu klajojai, suradęs savo nuotaką, eidamas per audrą, suabejojai, tai viską praradai ir pats žuvai.
301
XLV
Tą naktį pabudo Jurga iš klaikaus sapno ir, visa
drebėdama, pašoko iš lovos. Pro seklyčios langus
švietė kažkokia pašvaistė, o už langų skardeno kažkoks nepaprastas žvengimas, kad net visa seklyčia
drebėjo.
Jurga vis dar sirgo ir kliedėjo nuo to vakaro, kai
išgąsdino ją nepaprastas pelėdos ūkimas, ir tėvas
kažką pašovė. Dar pereitą rytą ji buvo kliedėdama
pakilusi, apsirengusi ir buvo besiruošianti kažkur
išeiti, tiktai tėvas, neišleisdamas sergančios dukters
iš akių, spėjo sulaikyti tarpduryje.
– Kur eini, dukrele? – nustebęs paklausė.
– Girdvainio ieškoti, – atsakė be sąmonės Jurga.
– Kur tu jo ieškosi, dukrele, pati sirgdama? – iš
karto nesuprato tėvas, kad duktė kliedi. – Palauk,
pasveiksi, o gal ir jis, suradęs savo obuolmušius,
atvažiuos pas tave.
– Ne, – atsakė Jurga. – Be manęs jis niekada nesuras savo obuolmušių ir pas mane neatvažiuos. Turiu
aš jį surasti ir visa padaryti, kaip Anupras sakė, nes
kitaip jis be manęs pražus, ir man nebus gyvenimo.
302
Ji veržėsi išeiti pro duris. Tėvas vos pajėgė ją
sulaikyti ir paguldyti atgal į lovą. Supyko net ant
Anupro, ko jis čia buvo atėjęs ir sukėlęs visus tuos
atsiminimus, kuriuos Jurga, atrodė, jau baigia užmiršti. Ir kam jis dar gundė eiti ieškoti pamišusio
jaunikio? Geriau jis niekada nebūtų atvažiavęs, negu
tokią bėdą pramanęs.
Prievarta sugrąžinta ir paguldyta atgal į lovą,
Jurga nurimo, tarsi užmiršo savo ketinimą eiti Girdvainio ieškoti ir ramiai užmigo.
Pramiegojo ligi pavakarės, o paskui pabudusi apsidarė aplinkui lyg nesuprasdama, kas čia atsitiko,
kad taip ilgai mieganti, tuojau pašoko iš lovos tarsi
nesirgusi, buvo nepaprastai gera ir linksma su tėvu.
– Ak, tėveli, – skundėsi lyg susigėdusi. – Kokia aš
miegalė pasidariau! Ir kaip apleidau viską. Nepyk,
tėveli! Aš tuojau apsiruošiu.
Tėvas nustebęs žiūrėjo į dukrą ir nežinojo pats,
ką galvoti. Negi iš tikrųjų būtų pasveikusi. Kokia
tat laimė būtų! Ir tėvo sunykusiose akyse švystelėjo
vienas kitas džiaugsmo spindulėlis.
O Jurga, lyg visai nesirgusi ir viską užmiršusi,
sukosi linksma po trobą, tvarkėsi, ruošėsi lyg prieš
didelę šventę. Nei žodžiu neužsiminė apie Girdvainį,
303
tarsi būtų nei jo pažinusi, nei apie jį girdėjusi, nei
širdyje kada nors turėjusi.
Apsitvarkiusi Jurga paruošė iškilmingą vakarienę,
lyg svečių laukdama, užtiesė stalą balta staltiese
ir, žiūrėdama į tėvą, tarsi prisimeilindama, tarsi
atsiprašydama, pasakė:
– Eikš, tėveli, pavakarieniausime. Tu toks suvargęs, sunykęs, gaila į tave žiūrėti. Ak, tai vis aš kalta!
Bet dabar pasitaisysiu, tėveli, ir pamatysi, kokia
gera būsiu.
Tėvas tik žiūrėjo į dukterį ir šypsojosi. Taip gera
jam buvo, kad pagaliau dukra pasveiko. Atsisėdęs už
stalo, valgė už du, lyg iš badų parėjęs, nes iš tikrųjų
seniai jau buvo taip vakarieniavęs. O Jurga, atsisėdusi šalia tėvo, ne tiek pati valgė, kiek jį valgydino
ir žiūrėjo į jį pilnomis meilės ir gailesčio akimis.
– Kaip man gera su tavim, tėveli, – glausdamasi
kalbėjo. – Visą amžių taip gyvenčiau ir niekada nesiskirčiau. Nieko man daugiau nereikia, tikrai matyti
tavo žilą galvą ir tavo prašvitusias akis.
– Ak, tu mano varguolėle, gražuolėle! – ne mažiau
džiaugėsi tėvas, tarsi būtų prasidėjęs naujas šviesus
ir laimingas gyvenimas. – Kaip aš norėčiau, kad tu
visada tokia laiminga ir linksma būtum!
– Ir būsiu, – spindėjo Jurga.
304
Prie stalo abudu užtruko ligi vėlyvų išvakarių,
negalėdami atsiskirti ir atsidžiaugti savo naujai atsiradusia laime.
Ak ta laimė, kokia ji paprasta, kai iš širdies trykšta.
Jurga, eidama gulti į seklyčią, išbučiavo iš džiaugsmo apsvaigusį tėvą. Baltaragis net neatsimena, kada
jis toks laimingas buvo, kaip tą vakarą.
– Labanakt, tėveli! – šypsojosi ant slenksčio laiminga Jurga. – Labanakt, tu mano šviesusis mėnuli
su išsisklaidžiusiais rūpesčių debesėliais.
Negalėdama atsiskirti, pribėgo dar kartą prie
tėvo prisiglausti ir pabučiuoti.
– Na, dukrele, ar ne per daug šiandien laimės? –
glostė tėvas ramindamas gelsvas dukters kasas. –
Eik, išsimiegok gerai ir atsikelk rytoj kaip šviesi
saulelė.
Palydėjo dukrą į seklyčią, paguldė, užklostė ir
sugrįžo atgal į trobą. Atsigulė ant suolo, bet iš tos
nepaprastos laimės su praskaidrėjusia širdimi ir
galva negalėjo užmigti, tai nuėjo dar kartą į seklyčią
pažiūrėti dukters.
Nuėjęs rado Jurgą ramiai miegančią, tarsi po
didelių vargų ir sunkių darbų ilsinčią ir pro sapną
šypsančią. Pažiūrėjo į miegančią dukrą, paglostė
305
jos galvą, nusiramino ir sugrįžo atgal į trobą, visas
spindėdamas. Atsigulė ir tuojau užmigo kietu, laimingu miegu, kaip seniai nebuvo miegojęs.
Bet šį kartą – ir paskutinį – apgavo Baltaragį
šviesi laimės šypsena.
Jurga, vos spėjusi numigti pirmą miegą, pabudo
iš klaikaus sapno ir, baisiai išsigandusi, visa drebėdama, pašoko iš lovos.
Prisisapnavo jai Girdvainis, tarsi jis būtų važiavęs
pas ją su savo obuolmušiais, bet prasivėrusi bedugnė,
ir jis su žirgais nugarmėjęs kiaurai žemę.
Prikėlė ją paskutinis obuolmušių žvengimas. Toks
skardus, kad net seklyčios langai sudrebėjo. Bent
taip pasirodė Jurgai iš miego ir išgąsčio.
Visa drebėdama, pribėgo Jurga prie lango pažiūrėti, kas čia atsitiko. Tolumoje švietė gaisras, o
aplinkui ūžavo pavasario vėjai, keldami audrą. Ir
pasivaideno Jurgai, kad už lango stovi baisiai nuliūdęs Girdvainis. O jo žvilgsnis, kai susitiko akis į akį,
toks nusiminęs, kad net širdį pervėrė. Jis pamojo
lyg su ranka, kviesdamas išeiti.
Sušuko tada nesavu balsu Jurga ir išbėgo vienmarškinė į kiemą. Bet už lango Girdvainio jau nebuvo. Jo šešėlis, vėjo blaškomas, tolo Udruvės ežero
link.
306
Vėjas pagavo Jurgą ir nunešė paskui.
– Palauk! – šaukė ji šešėliui. – Nepražūk antrą
kartą. Dabar niekur ir niekada nuo tavęs nesiskirsiu.
O vėjas jau nešė ją Udruvės ežero pačia pakriūte.
Pro šalį pralėkdama, sukliko žuvėdra lyg išgąsdinta ir dingo tamsoje.
Apačioje šniokštė ežeras, verždamasis iš savo
krantų. O vėjas vis didėjo. Jis nešte nešė Jurgą vis
toliau ir toliau. Iš siaučiančio ežero gelmių pakilo
Girdvainis su baltakarčiais obuolmušiais ir lėkė jos
pasitikti.
Bet čia iš pakalnės atbėgo uždusęs ir persigandęs
Jurgutis, o nuo malūno sparno lyg šikšnosparnis
pakilo Pinčukas ir šoko už akių. Nusigandusi Jurga
metėsi į šalį ir puolė nuo pakriūtės tiesiai į ežerą.
Vėjas išsklaidė Jurgos palaidas kasas, ji ištiesė
rankas ir krito tarsi mylimojo glėbin į šniokščiančius
audroje Udruvės ežero vandenis.
Atsiritusi banga pagavo ją ir nunešė į ežero vidurį.
O Jurga vaizdavosi, tarsi važiuotų į savo vestuves.
Ir atrodė jai, lyg ne šaltos bangos ją glamonėja, bet
mylimojo rankos. Ir tokia nepaprasta ir didelė laimė,
rodos, apglobė ją, kad širdis neišturėjo ir sustingo
iš džiaugsmo.
307
Tada dangus prasivėrė, ir žvaigždės mirgėdamos
skambėjo kaip varpai.
Ak, tai pavasario audra, pasikėlusi ant Udruvės
ežero, siausdama nusinešė savo glėbyje gražiausią
Paudruvės krašto merginą – Baltaragio dukterį ir
Girdvainio nuotaką.
O audra tarsi džiūgaudama vis labiau šėlo.
308
XLVI
Prieš pat aušrą išgirdo Baltaragis skardų eržilų
žvengimą ir pabudo. Pagalvojo, negi Girdvainis būtų
suradęs savo obuolmušius ir atvažiavęs. Nežinojo
Baltaragis, niekur neišeidamas iš malūno ir tik savo
sielvartu gyvendamas, kad Girdvainio obuolmušiai
jau buvo žuvę ties Gaidžgalės karčema.
„Ar nesapnuoju?“ – jis dar paabejojo, bet čia pat
vėl išgirdo, kaip trinktelėjo priemenės durys, ir suprato, kad Jurga išbėgusi pasitikti savo jaunikio.
Tada jis nudžiugęs atsikėlė ir, užsimetęs kailinius
ant pečių, išbėgo į kiemą.
Vos išėjęs pro duris, pamatė – lyg Jurgos šešėlis
šmėkštelėjo ant ežero pakriūtės ir dingo, o paskui
pasigirdo dar skardesnis eržilų žvengimas, nustelbdamas šniokščiančią audrą.
– Jurgele mano, kur tu? – nusigandęs šūktelėjo
Baltaragis ir nubėgo prie ežero pakriūtės, kur pamatė lyg Jurgos šešėlį.
Bet tenai nieko nebuvo. Pro šalį šmėkštelėjo tarsi nusigandęs Jurgutis, bet ir šis dingo po malūno
sparnais.
309
O žemai pakalnėje šniokštė sukilęs ežeras, ir
kraupioje mėnesienoje skardeno nejaukus eržilų
žvengimas. Visai toks pat, kaip tada, kai Girdvainis
buvo atvažiavęs piršlybų.
– Kas čia dabar galėtų būti? – stebėjosi Baltaragis
ir dairėsi aplinkui.
Bet nieko nebuvo matyti. Nei Jurgos, nei Girdvainio, nei jo obuolmušių žirgų. Negi būtų spėję
išvažiuoti, jam nei žodžio nepasakę? Bet iš kur tada
tas žvengimas?
Nieko nesuprasdamas, Baltaragis žvalgėsi aplinkui stingstančia širdimi. Antroje ežero pusėje švietė
gaisro pašvaistė. Tai degė Gaidžgalės karčema. Bet
gaisras ilgiau nepatraukė Baltaragio dėmesio. Jis,
visas susikaupęs, klausėsi nesuprantamo žvengimo,
nujausdamas nelaimę.
Su drebančia širdimi puolė atgal į trobą, įbėgo
į seklyčią – taip ir yra, kaip nujautė: nėra Jurgos, o
patalas dar šiltas. Matyt, ne tik jam pasirodė, bet
ji tikrai išbėgo, kai trinktelėjo priemenės durys.
Ak, ta vakarykštė laimė! Kokia ji buvo apgaulinga.
Kaip pamišęs išbėgo Baltaragis atgal į kiemą,
dairosi aplinkui ir nieko nesupranta. Tiktai žvilgtelėjęs į tą pusę, kur pro audros debesis lėkė pažeme
310
lyg vejama mėnulio delčia, viską suprato ir apmirė
vietoje.
Ant mėnulio rago sėdėjo velnias – Baltaragis gerai
jį pažino, tai buvo jo bernas Pinčukas – iš nepaprasto
džiaugsmo kabaldavo arklio kanopomis ir žvengė
visa gerkle net susiriesdamas.
„Tai nelabasis džiaugiasi savo darbais“, – pagalvojo
Baltaragis ir visai nusiminė, supratęs, kad ištikusi
baisi nelaimė.
O Pinčukas irgi pamatė Baltaragį, stovinį vienplaukį kiemo vidury. Nušoko nuo mėnulio rago tiesiai
ant malūno sparno ir taip sužvengė, kad net malūnas
visas sudrebėjo, o Baltaragis išbalo kaip drobė.
– Cha cha, icha cha! – žvengė Pinčukas visa gerkle
tiesiai Baltaragiui į akis. – Norėjai mane apgauti,
netekai ne tik žento, bet ir dukters.
Iš to velniško smagumo Pinčukas, prisiminęs
senus laikus, pradėjo sukti malūno sparnus. Tuščias malūnas ūžė visais garsais, susimaišydamas
su velnio žvengimu ir audros staugimu.
Baltaragis stovėjo vietoje nesujudėdamas ir taip
nusiminęs, tarsi žemėn įsmukęs. Dabar jis viską
suprato.
– Jurgele mano, dukrele mano, – kartojo stingstančio Baltaragio lūpos, – tai aš tave pražudžiau.
311
O Pinčukas, sukdamas malūno sparnus, taip
įsismagino, kad, visai nesivaržydamas, tyčiojosi iš
savo buvusio šeimininko. Rodė jam liežuvį, kaišiojo
špygas, baksėjo ragais ir visaip kitaip šaipėsi kaip
įmanydamas.
Malūnas ūžė net kaukdamas, nustelbdamas Pinčuko pastangas, o po sparnais šokinėjo lyg Jurgučio
šešėlis, stengdamasis nučiupti nenaudėlį už ragų.
Bet Pinčukas jo, kaip savo šešėlio, visai nepastebėjo.
Baltaragis, pritrenktas nepakeliamos nelaimės,
nepaisė, kas darosi prie malūno, ir nieko nepastebėjo.
Jis iš to skausmo visas sustingo ir tarsi suakmenėjo.
Tada nuo įsisiautusio ežero pakilo didžiulė audra,
suūžė sušniokštė ežeras, griaudamas krantus, dangus kryžiumi sužaibavo, ir trenkė perkūnija tiesiai
į Baltaragio malūną.
Tai senelis Perkūnas, išvažiavęs tą pavasarį su
ratais pasivažinėti po plačią padangę, pirmą kartą
nepataikė Pinčukui po pušimi, kai jis užmetė nelaimingam jaunikiui kilpą, o dabar vėl pamatė, kaip
tas nelemtas velnias, nelaimėse paskandinęs tėvą,
dar tyčiojasi iš jo sielvarto, baisiai užsirūstino ir
nutrenkė jį savo ugnine strėle į pat pragaro gelmes.
O įsismaginęs Pinčukas, džiaugdamasis pergale
ir tyčiodamasis iš Baltaragio, visai nepastebėjo, kaip
312
atsirado padangėje jo nenumaldomas priešas. Pro
griaustinį jam pasirodė, tarsi Girdvainis iš ežero būtų
pakilęs su savo baltakarčiais obuolmušiais ir tiesiai
lėktų prieš kalną. Pinčukas krūptelėjo ir sustingo.
Tada jį nučiupo už rago Jurgutis.
Bet nespėjo Pinčukas ištrūkti, kai tiesiai jam į
tarpukaktę trenkė žaibas. Viskas staiga susimaišė, tiktai akyse sužaibavo, kai jis krito nuo malūno
sparno ir prasmego kiaurai žemę, nespėjęs nė žiobtelti. Taip ir užspringo ant amžių amžinųjų su savo
nelemtu žvengimu.
313
XLVII
Baisi audra praūžė tą pavasario naktį pro Paudruvės kraštą. Bet niekas ir nepagalvojo, kad tiek
daug nelaimių būtų pridariusi.
Daug kas iš vakaro matė degant Gaidžgalės karčemą, bet atrodė, kad perkūnas trenkė į arkliavagių lizdą, tai niekas nėjo gesinti. Karčema plynai
sudegė, o kur dingo karčemninkas, niekas nežinojo
ir nepasigedo.
– Pagaliau prasmego prakeiktas arkliavagių lizdas! – apsidžiaugė žmonės, iš ryto radę sugruzdėjusius karčemos pamatus, o karčemninko – nė kvapo.
Niekam neatėjo į galvą, kad karčemą būtų uždegęs Girdvainis, keršydamas už savo obuolmušius.
Jį patį atrado tarpukalnėje į Baltaragio malūną po
nugriuvusia pušimi su karna ant kaklo. Ar jis pats
pasikorė, ar šimtametė pušis neišlaikė jaunuolio
sielvarto ir nugriuvo, buvo neaišku. Ten jį ir palaidojo, iš pušies padarė kryžių, kad nesivaidentų, o
tą kalną paskui praminė Girdvainio vardu.
Labiau žmonės pasigedo Baltaragio malūno, kuris
per žiemą stovėjo kaip šmėkla suglaudęs sparnus
ant Udruvės ežero stataus kranto.
314
– Negi būtų nuskridęs? – kai kas bandė pajuokauti,
bet juokas stingo lūpose.
Nujautė žmonės, kad čia kažkas negero turėjo atsitikti. Nuėję į vietą, rado malūną, perkūno nutrenktą
ir nugriuvusį, o patį malūnininką Baltaragį – ligi
kelių į žemę įsmukusį, visą tarsi suanglėjusį, tarsi
suakmenėjusį, visai nepanašų į žmogų, o greičiau
į akmenį.
– Sakiau, kad įsitaisytų perkūnsargį, – tarė nusiminęs Juodvalkis. – Ant tokios pakriūtės stovėjo
malūnas, tai ir nutrenkė.
Po malūno griuvėsiais, kaip tik toje vietoje, kur
buvo nukritę sparnai, atrado dar vieną suanglėjusį
lavoną, kurio negalima buvo atpažinti. Žmonės spėliojo, ar tik čia nebus žaibo nutrenktas ir suanglėjęs
Pinčukas. Kai kas net apdegusių ragiukų žymes
kaktoje pastebėjo.
Bet tai buvo netiesa. Juodvalkis atpažino savo
parankinį Jurgutį, kuris išvakarėse buvo sugrįžęs
iš savo klajonių, visai paklaikęs, ilgai šnypštė ir
mykė, prisipažino, kad dvi poras pasagų pavogęs
ir pragėręs Gaidžgalės karčemoje, o paskui tokių
keistų dalykų papasakojo, kuriais kalvis nepatikėjo ir
priėmė už priekvailio ir dar pakvaišusio kliedėjimą.
315
Tai pavalgydinęs ir užrakinęs jį kalvėje, kad išsimiegotų ir vėl kur nors nepaspruktų, ketindamas
iš ryto gerai iškvosti, ką jis čia kliedi ir kur tiesą
pasakoja. Bet, atėjęs rytą, atrado kalvės duris užrakintas, kaip iš vakaro buvo palikęs, o Jurgučio
guolyje už žaizdro nė kvapo. Kur jis vėl dingo, kalvis
suprasti negalėjo.
– Ar galas jį čia atnešė? – tarė kalvis, atradęs jį
sudegusį po malūno sparnais. – Iš vakaro buvau
užrakinęs kalvėje, o jis čia, matai, atsidūrė. Kaip
jis ištrūko?
To ir kalvis nežinojo. Jurgutis, uždarytas kalvėje,
aprimo ir kietai numigo sename guolyje, o pabudo
tiktai degant Gaidžgalės karčemai. Gaisro atošvaistės plieskė pro kalvės plyšius, o Jurgučiui pasirodė,
lyg kalvio namas būtų užsidegęs. Puolė pro duris,
bet durys iš lauko buvo užrakintos. O audra su perkūnija šniokštė viršum kalvės, kad Jurgučiui baisiai
neramu pasidarė.
Tada jis užlipo ant žaizdro ir pro aukštinį išlindo
ant kalvės stogo. Lietus pylė kaip iš kibiro, ir žaibai
draskėsi po visą padangę. Pro jų akinančias šviesas
buvo matyti ant kalno Baltaragio malūnas, iškėlęs
sparnus lyg rankas, šaukiančias pagalbos, o kryžkelėje degė Gaidžgalės karčema.
316
Jurgutis prisiminė pragertas nelemtąsias pasagas,
dėl kurių tiek daug bėdos turėjo, bet čia pat suspaudė
širdį kažkoks graudulys, pažiūrėjus į žaibų apšviestą
Baltaragio malūną. Pats nežinodamas kodėl, tiktai
nežmoniškos jėgos varomas, pasileido bėgti per lietų
ir žaibus į malūno kalną. Baisiai skubėjo ir visas
virpėjo iš baimės, kad tik laiku suspėtų ir kas nors
neatsitiktų. Jis norėjo dar kartą pamatyti Jurgą, o
paskui nors ir žūti su visu malūnu.
Tokia jau buvo graudi Jurgučio laimė, kad išsipildė
jo paskutinis noras. Jis kaip tik tada atbėgo į malūno kalną, kai iš trobos išlėkė vienmarškinė Jurga.
Griaudė perkūnija, ir žvengė audros obuolmušiai.
Jurga bėgo, ištiesusi rankas, lyg kažką pasitikdama,
o jis norėjo užbėgti jai už akių ir sugauti į savo glėbį,
kad ji nenukristų į pakriūtę. Bet čia nuo malūno šoko
išskėtęs nagus Pinčukas. Nusigandusi Jurga metėsi
į šalį ir dingo kaip žuvėdra šniokščiančiame ežere.
Pinčukas užšoko ant malūno sparno, pradėjo kvatoti ir žvengti kaip pamišęs ir sukti malūno sparnus.
O Jurgutį pagavo toks įnirtimas, kad jis palindo po
besisukančiais malūno sparnais, pasiryžęs nučiupti
Pinčuką kaip savo nelaimės šešėlį, nusitempti jį į
kalvę, pasidėti ant priekalo ir tol plakti su didžiuoju
kūju, kol iš jo derva pasilies. Kaip tą Jurgutis pa-
317
darys, nežinojo ir negalvojo, tiktai visa širdies neapykanta jautė, kad ir toks atpildas būtų per mažas
tokiam nenaudėliui, kuris pražudė Jurgą, gražiausią
Paudruvės merginą ir skaisčiausią jo svajonę.
Tuo laiku išbėgo į kiemą nusigandęs Baltaragis,
o prakeiktas Pinčukas dar pradėjo tyčiotis iš nelaimingo tėvo. Jurgutis jau buvo sučiupęs Pinčuką
už rago, bet čia padangėje pasirodė Perkūnas kaip
Girdvainis su obuolmušiais, ir baisiu trenksmu krito
žaibas į malūną. Jurgutis dar spėjo pamatyti, kaip
nusirito nuo sparno Pinčukas ir nugarmėjo kiaurai
žemę, o pats ir nepajuto, kaip suanglėjo po malūno
sparnais su didele meile ir baisia neapykanta širdyje.
Bet susirinkę žmonės prie malūno griuvėsių to
nežinojo, o suanglėjęs Jurgutis nieko negalėjo papasakoti. Ten jį palaidojo po malūno griuvėsiais. O
Baltaragio akmenį taip ir paliko viršukalnėje, nes
ką gi su akmeniu darysi?
O kur dingo Baltaragio duktė, linksmoji gražuolė
Jurga, nelaiminga Girdvainio sužadėtinė, niekas taip
ir nesužinojo. O ji nugalėjo įžeistą širdį ir išbėgo
per audrą pasitikti savo paklydusio jaunikio. Tiktai
nesuspėjo. Bet vis dėlto ji ištrūko iš Pinčuko nagų
ir Jurgučio meilės glėbio ir nuskrido kaip žuvėdra,
ūžiant pavasario audrai ir žvengiant griaustinio
318
obuolmušiams, susituokti su pražuvusiu savo jaunikiu.
Taip viskas susidėjo tą audringą pavasario naktį,
kai žmonių likimai susikirto, ir paliko tik atminimas,
iš kurio laikui bėgant nusipynė padavimo vainikas.
319
XLVIII
Daug metų praėjo nuo tų visų nepaprastų įvykių,
kurie dėjosi anuo metu Paudruvės krašte, bet ligi
šiol žmonės pasakoja apie nelaimingą Paudruvės
malūnininką Baltaragį, jo gražuolę dukterį Jurgą,
išdidų jaunikį Girdvainį ir jo obuolmušius žirgus,
kurie vėją pralenkdavę. Bet ne vien tiktai žmonės
atsimena.
Ir man kartais atrodo, tarytum aš pats, o ne Girdvainis, būčiau turėjęs tuos obuolmušius žirgus ir
nulėkęs su jais kaip vėjo sparnais pas Baltaragio
dukrą piršlybų, o paskui praradęs savo eikliuosius
žirgus ir klaidžiojęs, jų ieškodamas, keliais ir kryžkeliais.
Arba ir vėl, kitą kartą man atrodo, tarsi ne Baltaragis, o aš pats turėjau malūną ant Udruvės ežero
kranto ir gražuolę dukterį, kurią be galo mylėdamas
ir dėl jos sielvartaudamas, pražilau ir suakmenėjau,
jos netekęs.
Ak, juk visa tai pasaka, kuri klaidina ir vedžioja,
kaip tą Girdvainį nelemtas Pinčukas.
Bet kartais ir man tas Pinčukas pasivaidena, ir
atrodo, tarytum jis ne kas kitas būtų, tiktai aš pats,
320
ne kartą buvęs apgautas per savo lengvatikiškumą ir
sukdavęs malūno sparnus už vėją. Paskui pamatęs,
kad esu akiplėšiškai išnaudojamas, supykdavau, keršydavau ir juokdavausi, nugalėjęs savo priešininką.
Bet ar tikrai buvo tas Pinčukas, ar nebuvo, visiškai
neaišku. Gal jis Baltaragio pasąmonėje pasivaideno,
Uršulės vaizduotėje atgijo ir, prisidengęs Jurgučio
šešėliu, klaidino jaunikius ir kaip vaiduoklis persekiojo paklaikusį Girdvainį.
Pagaliau galas čia žino. Tiktai jis kartais nustelbdavo kalvio Juodvalkio parankinį Jurgutį, susiliedamas su jo šešėliu ir pavirsdamas bene vienu veikėju,
kad ir man iš pradžių buvo sunku juos išskirti. Bet
atgijęs Jurgutis atkakliai pareikalavo savo teisių ir
įsiveržė į knygos puslapius, nors buvo užmirštas
padavime, kaip dažnai atsitinka su tikrais didvyriais.
Gal taip viskas buvo, gal ir nebuvo, tiktai susipynė
kaip pasakų raštas ir pavergė širdį savo margumu
ir spalvingumu.
Ak, juk iš žmogaus širdies kalba pasaka, todėl
taip ir sužavi.
O vakaro prieblandoje, kai pats nežinai, ko pasiilgsti, susirenka kaip gyvi visi tie bičiuliai: ne tik
Baltaragis su savo dukra ir Girdvainis su obuolmušiais, nelaimingas Jurgutis su klastingu Pinčuko
321
šešėliu, bet ir išmintingasis Anupras, ir vargšė Uršulė, ir nenaudėlis Šešelga, ir arkliavagis Raupys, ir
visi kiti, kuriuos prikėliau iš numirusių šios knygos
puslapiuose.
Tada man labai gera su jais visais pabūti, pasikalbėti, tarytum aš pats su savim susitikčiau ar su
savo geriausiais, seniai nematytais bičiuliais, su
kuriais daug šviesių ir karčių valandų esu išgyvenęs.
Kokia gi čia tada pasaka? Juk tai pats gyvenimas!
Ir iš tikrųjų susipina pasaka su tikrove, kaip laimė ir nelaimė žmogaus gyvenime, ir kur čia tada
atskirsi, kur pasaka, o kur tikrasis gyvenimas?
Aš jų ir neskiriu.
Neskiria ir Paudruvės krašto žmonės su skaidria
širdimi ir šviesiomis akimis.
Dar ir dabar, pasakoja, Paudruvės krašte kiekvieną pavasarį, kai sušniokščia pirma pavasario audra, sukyla Udruvės ežeras, veržiasi iš savo krantų,
griauna tą skardį, kur stovėjo Baltaragio malūnas,
ir pradeda tada tenai dėtis nepaprasti ir nuostabūs
dalykai.
Tada įsisiautusiame ežere iškyla ant bangų neapsakomai graži laumė, nelaiminga malūnininko
duktė Jurga, verkia ir juokiasi, šaukia savo jaunikį
ir neprisišaukia.
322
O tuo metu kai kas matė ir net pakelėje sutiko
išdidų ir niaurų jaunikį Girdvainį, kuris vis dar ieškojo ir negalėjo surasti pavogtų savo obuolmušių.
Tada dar labiau pradeda siausti audra, ir ima šėlti
ežeras, o ežero pakrantėse ir aplinkiniuos kalnuose
pradeda žvengti eržilai, ir jų žvengimas nustelbia
pavasario audros šniokštimą.
Tada pakyla dar didesnė audra, ir dar garsiau
pradeda žvengti nematomi žirgai, susimaišo žemė su
dangumi – tai Jurga tada važiuoja lyg vėjo sparnais
tuoktis su Girdvainiu. Ir skamba tada aplinkiniai
šilai kaip vestuvių vargonai, ir juokiasi audra kaip
laiminga nuotaka.
Tuo pačiu metu kitose vietose įvyksta kitų nuostabių reiškinių.
Ties ta kryžkele, kur buvo Gaidžgalės karčema,
pasivaideno arkliavagio Raupio dūšia, užsiūta arklio odoje ir negalinti iš jos ištrūkti. Tai daužosi
kryžkelėje ir aimanuoja, šaukdama pagalbos. Bet
niekas nedrįsta prie jos prieiti ir išvaduoti iš odos.
O po Padievyčio tilteliu žmonės yra matę supančiotą raganą, kūrenančią ugnį ir prašančią išrišimo.
Bet tai ne ragana, tiktai vargšė Uršulė, negavusi
savo nuodėmių išrišimo, atgailauja po tuo tilteliu,
323
kūrena ugnį ir šildosi, laukdama, kada pagaliau atkentės už savo burtus ir gaus išrišimą.
Paudruvės pelkėse, kurios vis dar tokios pat
klampios ir klastingos, tinginys velnias Pinčukas
jau nesnūduriuoja, svajodamas apie pačią, bet su
pavasario maurais iškyla karčemninko Šešelgos
dvasia ir skundžiasi, koks čia gali būti gyvenimas
dumblyne. Bet jo skundo ligi šiol niekas neišgirdo
ir tų pelkių nenusausino.
O į tą skardį, kur buvo Baltaragio malūnas, o dabar tiktai akmenų krūva, kiekvieną pavasarį trenkia
perkūnas.
Tai velnias Pinčukas, per metus prasirausęs iš
žemės gelmių, nori ištrūkti iš pragaro, bet vos tiktai iškiša ragą iš po žemės, kai atbėgęs Jurgutis
nučiumpa jį už to rago, ir perkūnas, trenkęs jam į
tarpukaktę, vėl nugramzdina į pragaro tamsybes.
Kiek toliau nuo malūno akmenų krūvos stovi
pusiau į žemę įsmukęs akmuo, labai panašus į suakmenėjusį žmogų. Tai nelaimingas malūnininkas
Baltaragis, iš savo sielvarto sustingęs ir amžinai
pavirtęs akmenimi. Tiktai tą naktį, kai sušniokščia
audra, prieš aušrą atgyja Baltaragio akmuo, ir per
jo veidus nurieda stambios akmeninės ašaros.
324
Bet kai įsisiaučia audra, užgroja pušynų vargonai,
nušvinta Baltaragio akmuo ir vėl sustingsta. Iš ežero
gelmių pakyla baltakarčiai obuolmušiai žirgai, ir
lekia su jais kaip vėjo sparnais jaunikis su nuotaka.
Aušra vis plačiau semia dangų, audra nurimsta,
ir viskas išnyksta. Tiktai skaidrus Udruvės ežeras
tarp pušynų mirguliuoja kaip pasaka.